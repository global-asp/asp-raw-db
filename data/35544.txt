url:	https://africanstorybook.org/reader.php?id=35544&d=0&a=1
id:	35544
title:	Chanda ne nkalamo
author:	Caroline Chimba
artist:	Wiehan de Jager
lang:	IciBemba
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/35544.png
desc:	Chanda aleeya mukutandalila banalume kabili banyina bamupeele ifyakufwala ififuma noobulungu ukuti afwale. Munshila akumenye umukashana uwamwebele ati afwaleko ifyakufwala fyakwe noobulungu. Ilyo baacinjenye ifyakufwala elyo amwene ati Nkalamo!

page_text:

P1	Kale saana,  kwali abantu abaupeene babili abali abapiina. Mung'anda yabo mwalifye umwana umo uo batemenwe saana. Ishina lyakwe ni Chanda. Ilyo akulileko,  abafyashi bakwe batontonkeye ukuti akaye mukwikala nabanalume abakankala ba Katebula. Ilyo talaaya banyina bamubiliile ifyakufwala ifisuma ifyakwete amaliboni namabatani noobulungu. Bamupangile notwakuikobeka mumukoshi. Elyo Chanda aimine ubulendo bwakuya kumushi kwa banalume.
P2	Ilyo aendele intamfu iitali,  afikile pakamana ako atolweke. Ilyo atolwekefye akamana,  asangile umukashana  uwa fwele ifyakufwala fyasampauka. "Uleeya kwi?" efyaipwishe umukashana. Chanda atiile,  "Ndeya kuli bayaama ba Katebula. "Cawama. Ba Katebula naine ni bayaama. Naine apa uleemona naine ndeya mukubatandalila, natuye twendele chapamo, 'Twende babili temwenso" efyatile umukashana. Efyo baendele pamo. Ilyo baendelefye intamfu iinono,  umukashana aebele Chanda ati,  "Iyee! Ifyakufwala fyobe neefya kukobekakobeka fiisuma. Leka mfwaleko.
P3	Elyo Chanda afuulile ifyakufwala fyakwe nookupeela umukashana. Chanda alipapile pantu ilyo umukashana afwele ifyakufwala fyakwe amwene ukuti aali noomucila. Calengele Chanda ukumfwa umwenso. Ilyo amwene ifi elyo aishibe ukuti kanshi uyu mukashana ni Nkalamo. Lilya baendakofye panoono,  Chanda atiile,  "Mpeela ifyakufwala fyandi noobulungu."
P4	Nkalamo yatiile,  "Leka mfwale ukufika pacimuti palya." Yasontele pacimuti caali palupili mupepi ifi. Ilyo baafikile pacimuti,  Chanda aebele nkalamo ati,  "Filya twacumfwana,  mpeela ifyakufwala fyandi no bulungu." Nkalamo amwaswike ati,  "Leka mfwale tufike peebala lilya." Yasontele palupili lwakonkelepo. Chanda noomwenso alisumiine.
P5	Ilyo baafikile peebala Chanda alombele Nkalamo ati,  "Mpeela ifyakufwala fyandi noobulungu." "Lekafye mfwale mpaka tufike pansaka apo abanakashi beekeele." Efyo inkalamo atiile. Asontele kunsaka iyaali apataliko. Ilyo baafikile pakayanda,  Nkalamo asunkiile Chanda kunuma nookubutukila kuntanshi.
P6	Nkalamo apundile umusowa uwu kulu kuli baanamaayo,  "Moneeni uyu mukashana afwele ifyasampauka. Ankonkele akasuba konse. napapata muntafyeni aleeya." Baanamaayo baalipilbwike nookulolesha Chanda. Aali noomwenso saana icakuti abuutukile mwitanga lyang'ombe. Elyo INkalamo aile kung'anda yabanalume Chanda,  ba Katebula.  Lintu afikile aatile ati,  "Nine mwipwa wenu Chanda. Abafyashi bandi nabantuma ukuti njise mukwikala naimwe."
P7	Ba Katebula noolupwa lwabo,  balimupokelele umukashana uyo kabili baalimutemenwe. Chanda mu bulanda aleele mwitanga kabili aliile ifyakulya fyambwa.  Cilya bwacha alie belama mumabala elyo aleeimba ulu lwimbo: "Nacuula ine,  nacuula ine. Baataata nabaamaayo bantumine mukwikala nabaayama ba Katebula. Munshila nakumenye Nkalamo abuula neefyakufwala fyandi noobulungu bwandi. Nacuula ine,  nacuula ine."
P8	Bushiku ubumo  bwine  ibeli lya ba Katebula umwaume aleenda mwibala elyo aumfwile ulwimbo lwabulanda. Taishibe uwaleeimba ulwimbo,  leelo ilyo afikile kung'anda aebele baawishi ifyo aumfwile. Ba Katebula baaile kumabala. Ilyo baumfwile ulwimbo,  baalilolekeshe nookusanga Chanda.
P9	Chanda aebele banalume ifyacitiike fyonse. Ba Katebula bamusendele bamutwala kumushi nookumufisa mung'anda. Baalishiibe bwino ifyakucita pakwikata Nkalamo Ba Katebula baalishibe ukuti umucila wankalamo walitemwa umunani wankasha. Nkalamo teekuti ipite apali inaama ukwabula ukulyapo. Eco ba Katebula baatumine abantu baabo ukuti bembe icilindi icikulu nookwisushamo inaama.
P10	Ba Katebula  baalitile abakashana bonse abamumushi ukuti beese bangaleko ubwangalo bwakutoloka. Nkalao alisakamene. Taleefwaya ukutoloka icilindi. Aalishibe ukuti alaakwata icilaka canaama.    Aaingile mung'anda yaakakile saana umucila kumubili. Ilyo apwishishe aile ikala nabakashana bambi abaleeangalako ubwangalo.
P11	Abakashana baatolweke icilindi umo umo. Inshita yaalifikile iyakuti Nkalamo atoloke. Aalyeseshe ukutoloka apatali leelo umucila walikakwike. Umucila waitintile panshi mpaka yapona na muchilindi  umwali inaama
P12	IlyoNkalamo aaleepalakata mumunaama abalumendo baayambile ukushiika icilindi noomucanga mpaka baishiikile yonse eyali empela ya ba Nkalamo. Chanda aikeele nabanalume inshita iitali munsansa.

images:

illustrations/pages/1179.png
illustrations/pages/1180.png
illustrations/pages/1179.png
illustrations/pages/1181.png
illustrations/pages/1182.png
illustrations/pages/10291.png
illustrations/pages/1183.png
illustrations/pages/1184.png
illustrations/pages/1883.png
illustrations/pages/1186.png
illustrations/pages/1187.png
illustrations/pages/1189.png
illustrations/pages/1190.png

translations:

Afrikaans (Translation)	Nonkungu en die imbulu	id=20089
ChiTonga (Translation)	Nonkungu Alimwi Anabulwe	id=18655
CiNyanja (Translation)	Nonkungu Na Mbulu	id=18673
Ekegusii (Translation)	Nokungu N’Eimbulu	id=2097
Ekegusii (Translation)	Nonkungu N’Embulu	id=2623
English (Original)	Nonkungu and the imbulu	id=1877
French (Translation)	Nonkungu Et L'imbulu	id=12674
IciBemba (Translation)	Nonkungu Neembulu	id=18678
isiNdebele (Translation)	UNonkungu nembulu	id=21946
isiXhosa (Translation)	UNonkungu nembulu	id=2114
isiZulu (Translation)	UNonkungu kanye nembulu	id=2098
isiZulu (Translation)	UNonkungu kanye nembulu	id=16748
Kikamba (Translation)	Nokũngũ na Yalyũka	id=2100
Kiswahili (Translation)	Nonkungu na Imbulu	id=2634
Luganda (Translation)	Nakkungu Nakintu N’Ekikule Kule	id=2110
Luganda (Translation)	Nakkungu N’Ekikulekule	id=2652
Lugbarati (Translation)	Nonkungu Pi Androo Be	id=2103
Lumasaaba (Translation)	Nakhungu Ni Imburu	id=2655
Lunyole (Translation)	Nakungu N’Embulu	id=2121
Lunyole (Translation)	Nakungu N’Embulu	id=2654
Maa (Translation)	Nonkungu O Imbulu	id=2650
Oluwanga (Translation)	Nonkungu Ne Imbulu	id=2111
Oluwanga (Translation)	Nonkungu Ne Imbulu	id=2653
Oluwanga (Adaptation)	Nashimuli Nende Okunani	id=19594
Sepedi (Translation)	Nonkungu le imbulu	id=18156
Sesotho (South Africa) (Translation)	Neo le lempetje	id=20047
Setswana (Translation)	Neo le lelobu	id=17663
SiLozi (Translation)	Nonkungu Ni Hopani	id=18745
Siswati (Translation)	Nozizwe nembulu	id=21742
Tshivenḓa (Translation)	Nonkungu na mbulu	id=18192
Xitsonga (Translation)	Nonkungu na imbulu	id=18869
