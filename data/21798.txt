url:	http://africanstorybook.org/reader.php?id=21798&d=0&a=1
id:	21798
title:	Moloi O Fetoga Kgosigadi
author:	Lorato Trok
artist:	Lerato Khuzwayo
lang:	Setswana
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/21798.png
desc:	Monna yo o jewang ke bodutu o kopa mosadi gore a tle go nna le ene. Ga a itse gore ke moloi.

page_text:

P1	Bogologolo-tala go ne go nale monna a dula a le esi mo sekgweng. O ne a swetswe ke bana le mosadi.
P2	Tlala e ne ya dira gore a simolole go ja batho. Batho ba metse e e gaufi le sekgwa ba ne ba mo tshaba thata. Ba ne ba netefatsa gore ga ba tsamaele gaufi le sekgwa se.
P3	Ka letsatsi lengwe monna o, o ne a bona mosadi a feta gaufi le sekgwa. O ile a tswa mo sekgweng go ya go mo dumedisa. Mosadi yo o ne a kobilwe kwa motseng ke kgosi ya motse ka gonne e ne e le moloi. Ka bomadimabe monna  o ne a sa itse.
P4	Monna o ne a rata mosadi o. O ne a mo kopa gore a nne le ena mo sekgweng. O ne a itumelela go nna le mosadi gape, mme fela keletso ya gagwe ya go ja batho e ne e ntse e le teng.
P5	Moso mongwe, mosadi o ne a direla monna mogodungwana. Mme fela go ne go le sengwe se se farologaneng ka mogodungwana o. O ne o le bohibidu jo bo makatsang.

“Ke eng fa mogudungwana o o le mohibidu jaana?” monna a botsa.

“O tlile go go tiisa ebile o tla dira gore o se bonale. O tla kgona go tsamaya gongwe le gongwe mme go se motho yo o go bonang,” ga bua mosadi.
P6	Monna o ne a itumela ka ntlha ya gore se se tla mo kgontsa go tswelela go ja batho a sa boniwe ke ope. O ne a nwa mogodungwana mme a ipoeletsa gangwe le gape. Mosadi ena o ne a itumelela go mo fa ka moo a batlang.

Erile fa a fetsa go nwa mogodungwana, monna o ne a wela mo fatshe mme a swa. Mosadi wa moloi o ne a kaya setopo sa monna ka legong la gagwe la metlholo mme sa nyelela.
P7	Mosadi wa moloi o ne a iphetola go nna mosadi o montle thata. O ne a boela gape kwa motseng wa gagwe.
P8	O ile a nyalwa ke kgosi e e neng e mo kobile mo motseng. O ne a nna kgosigadi e e rategang mo motseng.

images:

illustrations/pages/25550.png
illustrations/pages/25543.png
illustrations/pages/25544.png
illustrations/pages/25546.png
illustrations/pages/25547.png
illustrations/pages/25548.png
illustrations/pages/25549.png
illustrations/pages/25550.png
illustrations/pages/25551.png

translations:

English (Original)	The Witch Who Becomes  A Queen	id=21791
