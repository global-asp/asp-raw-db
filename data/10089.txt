url:	http://africanstorybook.org/reader.php?id=10089&d=0&a=1
id:	10089
title:	Kawa-a Sedan Kura-A
author:	Plan Niger - Projet NECS - Usaid
artist:	Catherine Groenewald
lang:	Kanuri
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/10089.png
desc:	Jalo fero gana bəlanja jauro cəragəna. Ngawo karmo bawanjuyen

page_text:

P1	Kuren fero gana laa cunju Kawa mbeji. Banju bawoyenniya ti-a yanju-a kasarga. Yim laa yanju tiro bǝla gadero bǝrdigǝye,  kǝndǝgai bǝɍin diye yeno.
P2	Kawa bǝladǝye koldu cǝragǝnni. Dunonjuro kairo. Yanju tia bǝladǝn koldu cǝragǝnni,  bǝladǝn sedanna kura kura kada curo kauyen mbeji. Kawa dunonjuro kairo har yanju tia runju kolje sapkada.
P3	Yanjuye tiro kulum bǝrinju cukkudi yeno. "Aiya yekkiyama wuro asunǝmi. Wundumaro bare cinna kagǝmmi,  feroni," yeno yanjuye.
P4	Kawa feroni! Kawa feroni! Luye are bǝrinǝm bui! Luye are bǝrinǝm bui! Kawa feroni! Kawa feroni! Luye are bǝrinǝm bui! Luye are bǝrinǝm bui!
P5	Wayenniya, Kawaye yanju tiro bǝrinju kikkudo. Aiya badiyen. Kawa feroni! Luye are bǝrinǝm bui! Kawa cinna kaje,  culuye bǝri kǝji yanjuye giwo.
P6	Yanju kǝla feronjuye samje, bǝlanjuro walyen. Kawa fanjuro ngaye dǝgǝlnju kiassa. Sedan kura laa ngawo kǝskayen gǝrade awo Kawa-a yanju-a mǝnajaidǝa kǝrǝnngen.
P7	Kawa fatǝla kejǝnniya,  kowo laa fangǝn. Cinnadǝn aiya yanjuye cǝdidǝa fangaen. Kawa feroni! Luye are bǝrinǝm bui! "Saptǝne!nia yani gǝni",  yeno Kawaye. Ni sedan gǝni wa? Sedan karwu kuttua leyen curo kaunjuyero.
P8	Suwa-a kajiri-aro Kawaro yanju bǝri cukkudi. Suwa-a kaji-aro sedandǝye isi. Koro sawi yaye Kawa tia duji. Aiya yadǝyedǝa ngǝssiyama Kawa kowodǝa asuji.
P9	Yim laa sedandǝ nanga kiwondo: "Kowonidǝa fallǝkke kowo yanjuyedǝa yinngangagǝkki" Kannu kura fuje curodǝro kau mbokke sǝmumulle gǝpkeyeno. Kaudǝ kime fitto wallenniya,  kannun cuttuluye kindo. Kau kannuadǝ ngowoljonjuyen koyen.
P10	Sedandǝ aiya badiyen,  kowonju faldǝna waro. Kowonju yanju Kawaye gairo waljǝna cǝne kǝji fanji.
P11	Wayenniya sǝwa lǝp,  sedandǝ fado Kawayero leyen. Cinnaro kadinniya aiya badiyen. Kawa feroni! Kawa feroni! Luye are bǝrinǝm bui! Luye are bǝrinǝm bui!
P12	Kawa kǝji fanji,  kowo kǝji yanjuye fanjǝna. Cinna kayenniya,  sedan dagada. Jaktuwu badiyenniya,  sedandǝ tia namuyen. Kawa cǝdane buwuro gǝpkeyen.
P13	Sedandǝ kǝji fanji kanji kaunjuyero aiyanju cidiyaro sapkada. "Capalo takkǝna wa masǝnani kuyero adǝro kǝlgǝkki gǝna" cǝni sedandǝ.
P14	Wayenniya balde,  yanju Kawaye kureyedǝ gai feronjuro bǝri kikkudo. Aiyanju kido,  fero culuwunni. Koro walde kido nga fero culuwunni. Yakkuyedǝn cinnadǝa tǝmbalyen. Kawa ndaraman bawo. Awo wakkajǝnadǝa asuyenniya,  jawal dawari laa madaye ngǝssen.
P15	Capalo kǝmo kura laaro tapciye, kǝlaro gǝnajiye kauwa kaduyen. Leje cinna sedannero salamngeyen. Sedan kala capalo kǝjiye fanje saden cinna kayen. "Nda daudu sedan" yeno yanju Kawaye. "Kokki duwon aiya kǝji dimi fangekko. Bǝla gadero lekki larusa tadaniyero."
P16	Sedan capalo adǝgai nja waji wa. Yanju Kawayero ngaye ngimbo yeno. "Dane capalo finjǝgǝkke kawu jawalni takkiro" yeno kamudǝye. Sedan kǝji fanje capalodǝa sadǝn kia.
P17	Yanju Kawaye gana ganayen sedandǝa capalon tapci ngai har kǝmadǝ kero. Kuwa sedan lǝrǝtto waljǝna kǝnǝmbo boyen.
P18	Sedan sǝngori ngǝssenniya,  kamudǝ buwudǝa kaje,  kawa kiluwo. Kawa-a yanju-a ngǝrǝmjai ngai fadoro kadira. Adǝ fuwun Kawa-a yanju-a bǝlanja bǝɍinnin kǝji con kasarga.

images:

illustrations/pages/1532.png
illustrations/pages/1533.png
illustrations/pages/1534.png
illustrations/pages/1535.png
illustrations/pages/1536.png
illustrations/pages/1532.png
illustrations/pages/1537.png
illustrations/pages/1537.png
illustrations/pages/1538.png
illustrations/pages/1539.png
illustrations/pages/1540.png
illustrations/pages/1541.png
illustrations/pages/1542.png
illustrations/pages/1543.png
illustrations/pages/1921.png
illustrations/pages/1544.png
illustrations/pages/1545.png

translations:

English (Original)	Tselane and the Giant	id=1890
French (Translation)	Tselane Et Le Giant	id=9964
French (Adaptation)	Tselane Et Le Géant	id=16200
Fulfulde (Translation)	Teselan E Jiyan	id=10027
Hausa (Translation)	Tselane Da Ƙato	id=9995
isiXhosa (Translation)	Utselane Nesigebenga	id=1975
Sesotho (Lesotho) (Translation)	Tselane Le Limo	id=1972
Setswana (Translation)	Tselane Le Dimo	id=1974
Zarma (Translation)	Tasalla Nda Gorza	id=10109
