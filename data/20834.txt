url:	http://africanstorybook.org/reader.php?id=20834&d=0&a=1
id:	20834
title:	Ndalo Le Pendo – Metswalle E Utlwanang
author:	Matilda Dube
artist:	Rob Owen
lang:	Sesotho (South Africa)
level:	Read aloud
lic:	Creative Commons: Attribution 3.0
thumb:	http://africanstorybook.org/illustrations/covers/20834.png
desc:	Ndalo o thusa ntate wa hae ho hlokomela Pendo

page_text:

P1	Kopana le Ndalo. O na le dilemo tse 10 mme o bala kereiti 5 sekolong sa poraemari sa motseng. Ka mehla Ndalo o hlaba dintlha tse hodimo tlelaseng ya hae. "Sephiri sa hae ke eng?" bomphato ba hae ba a ipotsa.

"O tjhatsi ha a bala le ha a ngola! O kgona jwang?" ba ingwaya dihloho ba maketse. Ndalo o ba bolella hore ke hobane a bala dibuka tse ngata. Ha ba senya nako ya bona ba sa etse letho, o sebedisa nako ya hae a bala mme a bala!
P2	Ka nako e nngwe Ndalo o amohela R80 ka beke e le tjhelete ya pokotho. O sebedisa boholo ba tjhelete ya pokotho ho reka mefuta yohle ya dibuka tse sebeditseng lebenkeleng la dibuka motseng.

Jwale, Ndalo o fumana jwang tjhelete ya pokotho ho reka dibuka tsena? Phetla leqephe ho fumana karabo!
P3	Kopana le Pendo, kgomo ya lelapa e hangwang. O ntsha ka hodima dilitara tse 20 tsa lebese ka letsatsi. E be ntate wa hae o rekisa lebese.

Kgomo e hloka dijo le metsi, le nako ya ho fula naheng. Kahoo ka mehla ha Ndalo a tswa sekolong o thusa ka mosebetsi ona. Ntate wa Ndalo o mo fa tjhelete ya pokotho bakeng sa mosebetsi oo a thusang ka ona. Ke tjhelete ena eo Ndalo a e bolokang ho reka dibuka jwalo ka beke.
P4	Peleng, Ndalo o fa Pendo seshoba sa dihwete. O mo fa hantle dihwete tse 8 ka letsatsi. Ka mehla o ntsha dihwete serapeng sa ntate wa hae sa meroho, tse lekaneng feela bakeng sa letsatsi.

O ka bala le wena. O tla fumana hore Pendo o batla a ja dihwete tse 60 ka beke! Na o ka tjho hore o ja tse kae?
P5	Ka morao ho moo Ndalo o isa Pendo ho ya fula makgulong a motse. Ntate wa hae o mo hlokomedisa ho sheba nako hore a se ke a fa Pendo ho feta boraro ba hora a fula.

Ka tlwaelo Pendo o qala ho fula ka kotara kamora hora ya bobedi, kahoo Ndalo o lokela ho mo kgutlisetsa sheteng ya ho hangwa ka hora ya 3. Mariha ha ho fifala kapele, Ndalo a ka qala ho mo fudisa pelenyana, mohlomong ha nako ele halofo ka mora hora ya pele.
P6	Ho latelang, Ndalo o tshwanetse ho fa Pendo metsi. Ntle le metsi Pendo a ka se ntshe lebese leha Ndalo a ka mo fepa hakaakang! Ndalo o lata dibakete tsa metsi pompong ya motse hobane ha ho na e nngwe haufinyana.

Senwelo sa Pando se tshela dilitara tse 30 tsa metsi. Bakete ya Ndalo e tshela dilitara tse 5 feela. Kahoo ho tlatsa senwelo Ndalo o tlameha ho etsa maeto a mangatanyana, a ya a kgutla. Na o ka bala hore o tlameha ho etsa maeto a makae?
P7	Jwale, Ndalo o isa Pendo ho Ntate wa hae ho fumana 12 kg ya mokotla wa poone. "Hona e ka ba 90 kg ya poone ka beke!" Ndalo o a bala.

Mokotla o le mong o bitsa R39. Ndalo o a bala hore ho batleha bokae ho rekela Pendo poone ka beke. Qalong o bala theko ya mekotla e 7 ka R40 mokotla, mme e etsa R280. Ebe o tlosa R7 ho fumana R273. "Hona ho batla ho etsa R10 000 ka selemo!" Ndalo o a lekanyetsa. Na o nepile?
P8	Ntate wa Ndalo o hama Pendo habedi ka letsatsi. O ntsha dilitara tse ka bang 24 tsa lebese ka letsasi, ke ho re dilitara tse ka bang 12 jwalo ha ho hangwa.

Ka nako e nngwe Ndalo o thusa ka ho hama empa ha ho bonolo jwalokaha ho shebeha. "Ka tsatsi le leng," ke yena eo, "Ke tla ba ba le dikgomo tsa ka mme ke tla tlameha ho di hama ka bonna."
P9	Ntate wa hae o tshela lebese le hara bakete e kgolo dikaneng tse nyenyane tsa dilitara tse pedi kapa dibotlolo tsa litara e le nngwe. Ebe o rekisa lebese ka R8 litara.

Ha nngwe ka beke ntate wa Ndalo o fana ka dilitara tse 25 tsa lebese sekolong bakeng sa phepo ya bana. Ngwana ka mong o fumana kotara ya litara ya lebese. Seo se bolela hore bana ba100 ba ka fumana lebese ngwana ngwana ka mong tsatsing leo.
P10	Bakeng sa litara ka nngwe e rekiswang, ntate wa hae o fa Ndalo 50c. Ha e shebahale e le ngata, empa ha Ntate wa hae a rekisa dilitara tse 24 ka letsatsi, e kopana ho etsa letho le bonahalang! Na o ka tjho hore ke bokae?

Ndalo o boloka tjhelete ya hae ka hloko ho fihlela Moqebelo, ha a nka leeto ho theohela lebenkeleng la dibuka la motseng. Buka ha e ke e feta R10, ka hoo ha beke e le ntle, a ka reka tse mmalwanyana.
P11	Ndalo o rata le ho nwa lebese la Pendo. Ntate wa hae o re lebese le thusa ho haha masapo le meno mme le etsa hore motho a shahle mme a phele hantle.

Kahoo ka ho nwa lebese le ho ja meroho e mengata e tswang serapeng sa ntate wa hae, Ndalo o matlafetse! Ha a atise ho kula ebile ha a bolawe ke tlala.
P12	Ndalo ha a lebale ho leboha Pendo pheletsong ya letsatsi ka leng. O mo leboha ka dihwete tse ekeditsweng kapa makgapetla a sepinatjhe ao a a thonakang serapeng.

"Ke a leboha Pendo o motswalle wa ka wa sebele! Ke ka baka la hao ke leng matla, ke phetse hantle mme ke le bohlale! Ha e ne e se ka wena nka be ke sa kgone ho reka dibuka tsena tseo ke di balang, tse nthusang hore ke be matwetwe ka mehla tlelaseng ya ka."

images:

illustrations/pages/7945.png
illustrations/pages/11992.png
illustrations/pages/7944.png
illustrations/pages/11993.png
illustrations/pages/7939.png
illustrations/pages/11994.png
illustrations/pages/7938.png
illustrations/pages/11995.png
illustrations/pages/11996.png
illustrations/pages/7941.png
illustrations/pages/7943.png
illustrations/pages/11997.png
illustrations/pages/7945.png

translations:

Afrikaans (Translation)	Pendo, Ons Koei 	id=20092
English (Adaptation)	Pendo Our Cow	id=11991
English (Adaptation)	Ndalo And Pendo – The Best Of Friends 	id=20299
Hausa (Nigeria) (Translation)	Saniyar Mu Pendo	id=20507
isiNdebele (Translation)	Undalo Nopendo – Abangani Bamambala	id=20823
isiZulu (Translation)	Ubonga Nonondlini Wakwabo – Abangani Abakhulu	id=20685
Kiswahili (Original)	Ng’Ombe Wetu Pendo	id=8056
Sesotho (South Africa) (Translation)	Kgomo Eso Pendo	id=20043
Siswati (Translation)	Ndalo Napendo	id=20775
Talen (Translation)	Te Naoh Pendo	id=20201
