url:	https://africanstorybook.org/reader.php?id=36989&d=0&a=1
id:	36989
title:	Wàyn ə ntuʼ a ghə nko kiʼi əzhiʼ
author:	Celestine  Tabong
artist:	Awwalu  Sakiwa
lang:	Babanki
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/36989.png
desc:	Fətìʼìtì fen diʼ byiʼi wàyn ə ntuʼ ətsen a və mbwi wen ko və lu ə chʉ əzhiʼ ə wen.

page_text:

P1	Wùngʉ̀ʼ ə nə lu lo, wàyn ə ntuʼ ə tsen əndiʼ a və mbwi wen ko və lu chʉ əzhiʼ əwen. A ndìʼ to wen ə nyɨ̀ŋ a kəvu ə fòyn ə Dunoma a ghə nkəŋə njɨkəbəŋ. Və ə sə bwi wen mu li wen ə laʼtə li no nanto.@@Andi ando və mbwi wen tò bwi, fòyn mu sə saŋlə ə ghʉ̀ la ghe a lyòmtə zhiʼi wen tò lyomtə ə zaʼa fa kətsi a ghə lu kwi kwʉ̀ʼ. Mù bè ghʉ la, no wàyn wuwì ko a ghə lu kɨ zhiʼi wen ə lu lamə wen.
P2	Vunə kyi lyɨ̀ məntsi a me nfaŋə ə mu sə baʼtə̀. Vəwenə mu bo ətʉ, ə bè nyìnə̀ vəwenə. Vəwenə be nyò ənyinə ə vəwenə ə be tas ə ndisə fisə. @@Vətsenəvə dyʉ̀ a wù ə kəfʉ la ghə gyàmtə vəwenə. Vətsenəvə a tətyɨm tə nlɨmə mu dyʉ moʼ ndzuʼsə ndiʼ kɨ la vəwenə ə ti fe lo.
P3	Vunə kyi lyɨ̀ məntsi a me nfaŋə ə mu sə baʼtə̀. Vəwenə mu bo ətʉ, ə bè nyìnə̀ vəwenə. Vəwenə be nyò ənyinə ə vəwenə ə be tas ə ndisə fisə. @@Vətsenəvə dyʉ̀ a wù ə kəfʉ la ghə gyàmtə vəwenə. Vətsenəvə a tətyɨm tə nlɨmə mu dyʉ moʼ ndzuʼsə ndiʼ kɨ la vəwenə ə ti fe lo.
P4	Kətsi kə vì kwʉ̀ʼ, no ndò mu sə ghaʼa to jì ə ntuʼ. Wàyn ntuʼ a yì nə̀ tiʼi wen, bènə̀ ntsɨŋsə ntuʼ sə fʉ ansàŋ a mbì. @@Ngòynsə kyi mu sə laf li no a nkàyn, mu sə nyeʼe to nyeʼe mimbu kwen woŋ ə ntuʼ.
P5	Və baʼtə ənyʉ̀ ə mè, wù soʼo wòŋ mù ku ə soʼ la, zhʉ ə kʉʼli. No wàyn ə wuwì ko na yì mu sə fʉ tɨmə ghə ku təzhiʼ tətaʼ.@@Sətsen ghə sə ku təzhiʼ a tyi ə ku əzhìʼ ə wàyn ə ntuʼ na yì, mu nsoʼ ə li mu layn. Sətsen ghə bvʉ, ghətsen be a cho mwòmsə̀.
P6	Mbì ə wàyn ə wuwi mu fʉ̀ ə tɨmə ə bem la, "Adiʼ Modu mu? Adiʼ Mommodu mu la adiʼ Mattaa lo?"@@Wàyn ə ntuʼ mu gaʼa la, "Lemə ghom wu ko zhɨ bwen. Wù ə bvʉ li."
P7	Wàyn ə wuwì ə tsen be fʉ ə tɨmə ə gàʼ la, "Adìʼ Bukar mu? Adìʼ Umar mu? Adìʼ Usman mu?"@@Wàyn ə ntuʼ mu gaʼa la, "Lemə ghom wu ko zhɨ bwen. Wù ə bvʉ li."
P8	Wàyn ə wuwì ə tsen be fʉ ə tɨmə ə gàʼ la, "Adìʼ Ali mu? Adìʼ Zubair mu? Adìʼ Abba mu?"@@Wàyn ə ntuʼ mu gaʼa la, "Lemə ghom wu ko zhɨ bwen. Wù ə bvʉ li."@@Və mu su to alə a məntsi ko wìʼ ə lu zhɨ və be kwʉʼsə məntsi.
P9	Andiʼ ali wàyn ə wuwì ə tsen ə ndiʼ a ngaʼa li wen a wen la kəboŋ la nkàyntə̀ wen dyʉ ə mwomtə̀. Ando ghə ndyʉ̀ li wen chʉ mənte a wen a kəvu.@@Ando ghə nfʉ ə zaʼa a jì, ghə ə yenli wuwì əto ətsen ghə ŋwʉʼ to wen. Ghə toŋtə ə wen ə ben ben a wen a kənyʉ̀ kə be diʼi  a kəcho wen lo?@@Wuwì na yi bwensə a wen la yi kəʼtə̀ wìʼ a ghə a bo kətʉ kəwen. No vunə kyi no vətsèm ə yi nchò to chò ko wìʼ ə lu nkiʼi əzhʉ a mo.
P10	Wàyn ə wuwi kɨsə wen ə mù bo kətʉ kəwen na kì. Kədwìn kə wuwì na kì mu bèm a wen la, "Wayn ə ghom wù dyʉ̀ fe lo?"@@Ghə bwensə gàʼ a wen la, "No wìʼ ə ko kɨ ə zhiʼ wayn ə ntuʼ cho to tìʼ ə wen. No wìʼ a ghə ne kɨ əzhiʼ wen ə mu ne ndiʼ wì əwen."@@Ghə mu shəʼtə a wen la, "Zhiʼi wàyn ə ntùʼ ə diʼ Tatasko."
P11	Ghə mù kù kəzòŋ kə wùwì a kyì ə mu ə dʉ̀ a ntuʼ. Ando ghə zaʼa tsu ə mù kəblə̀ a wenə viʼi a və ndiʼi  tsu. Ghə ghʉlə ko ndiʼi ghə zi ghə cho a mbì.@@Ghə̀ mù wʉ à wen ə tyɨm la, "Ə ghèn ə ndiʼ tò jì ghom ə mà chò fa tsu." Ghə mù chò a mbì.@@Vunə kyi vətsenə və keŋkə wen. Alì wàyn tuʼ a yì wye chʉ̀ wen tsu mi bu ghə̀ sə diʼi ə gaʼ.
P12	Ghə̀ chò fʉ̀ ə tɨmə a mbì ə mù gàʼ la, "Adìʼ Ibrahim mu? Adìʼ Kassim mu? Adìʼ Kagu mu?" Wàyn ə ntuʼ mu gàʼ la, "Wù ə shweli a lemə ghom."@@Ghə be gaʼa la, "Ma ə kɨli ə zhiʼ na yi ali ə sə fwanə ə dzàŋ." Wayn ə ntuʼ gaʼ a wen la kə ghə be a fwàyn. Azhʉ a yì ghə mu ku la, "AdìTatasko mu?" Wayn ntuʼ yì mu zɨmə la,"Wù kɨli."@@Viʼi no fa kəghaf kədyəkə nə fa mboʼsə, ə nvili a vəwenə a lam. Vəwenə lam ə mu faŋ ə sə tsi nə saŋlə.

images:

illustrations/pages/26559.png
illustrations/pages/26559.png
illustrations/pages/26560.png
illustrations/pages/26561.png
illustrations/pages/26562.png
illustrations/pages/26563.png
illustrations/pages/26564.png
illustrations/pages/26565.png
illustrations/pages/26566.png
illustrations/pages/26567.png
illustrations/pages/26568.png
illustrations/pages/26569.png
illustrations/pages/26570.png

translations:

English (Translation)	The prince who had no name	id=22599
Kanuri (Original)	Maina su baa	id=22581
Kom (Translation)	Ɨ wâyn nto' wu kelɨ wi izɨyn	id=40149
Oshikwanyama (Translation)	Omona wohamba ehena edina	id=37068
