url:	https://africanstorybook.org/reader.php?id=40400&d=0&a=1
id:	40400
title:	Anansi  rá̧ Pɔl
author:	Albert  Blangar
artist:	Wiehan de Jager
lang:	Pana
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/40400.png
desc:	Anansizi zi ɓá ké sɔ̧́ béla kpêe a mɛ̌ kuu mbaŋa a mɛ̌ Pɔl yá

page_text:

P1	Sêe a há̧na, Anansi nyánzélé fa̧ kpêe kpay ka ɓil wâʼa a mɛ̌.@@Ɓá béla kpêe ka ri mambáy kɔ́, ké kara kpêeké, dáy a kaw ka sɔ̧́náké.
P2	Gelka Anansi kaw ɓay sɔ̧̧́ kpêe a mɛ̌, ké lá njuku ka háŋ nzáʼaŋgboro. Anansi kɛrɛ. "I sé ɓá gé lé ?" Dáy a ŋgburu nzáʼaŋgboro.@@Ɓá Pɔl pé gí, mûn nɛ́ ta̧ mambá. Pɔl sá: "Anansi, mɔ́ pɔŋ mí ri vûn, kɔʼɔrɔyá. Mi séséna ɗí mambá a sêenɛ́, mi ta̧ mambá, nzala í mí mambá kɔ́."@@A goló a̧hí̧ Anansi e niŋáké lé, ɓá pɔŋ nɛ́ ri vûn?
P3	Anansi niŋ sɛ̧ŋlâʼa mambá ɓay a wal béla a kpêe a mɛ̌ kuu njuku. Dáy a tí niŋ gala law. Gelka Pɔl kaw nzáʼa lâʼa ka ndárá ndɔ̂ʼɛ ɓay a mbí kpêe, Anansi vbá nzáʼa: "Pɔl, ndɔ̂ʼɔ ná ɓá ɗaʼam! Mɔ́ ma sɔ̧́ lâʼa ka ndɔ̂ʼɔ ɗaʼam nyá ! Mɔ́ sé turu ndɔ̂ʼɔ."@@Katína, ndɔ̂ʼɔ a Pɔl yírí mambá. Dáy Pɔl koro ɗere sé@mbii, sé turu ndɔ̂ʼɛ a rekoro regí kaw nzáʼa lâʼa.
P4	A ɓil a nɔ́, Anansi tí sɔ̧́ kpêe a mɛ̌ a sɔ̧́ too. Gelka Pɔl regíy, ké kó ɓá kpêe ɔ dá. Pɔl ɛrɛ Anansi a sá hí̧ nɛ́: Awá hí̧ mɔ́, ka mɔ ɗí mǐ gí lâʼahɛ̧ a golóy.@@Sêe a há̧na, mɔ̌ mí há̧ra̧ sé ŋgboro gel ní lé, mɔ́ gí kó mǐ, a mi niŋ hɛ̧lâʼa hí̧ mɔ́. Nǎŋnɔ́, Pɔl rekoro a kála sé gélé.
P5	Fal nâm kpay, Anansi tí kɛrɛ ɓay a lâʼa ka Pɔl sá hí̧ nɛ́y.@Nǎŋnɔ́ sêe a há̧na, ké uru a sé gel a Pɔl. Anansi gé ka̧ vûn a Pɔl ka sɛl a sêe lâʼahɛ̧, ka sêe kaw ríŋa ka tûl mbii.@@Pɔl ná tûl lara a kaw nɔ́ sêe, ɓá báŋké ka Pɔlri kaw niŋákéy. Gelka, Pɔl kó Anansi, ké sá: "A̧ní Anansi, mɔ gí sɔ̧́lâʼa kuu mǐ lé?"@@Dáy Anansi zi a sá : "Náŋ, ná ɓá béla hɛ̧, awá hí̧ mɔ̌." Ké lá nzala mambá.
P6	Nǎŋnɔ́, Pɔl ri mbii ɓay a sé mɔny hɛ̧lâʼa rá̧ hɛ̧ri̧ too. Anansi kaw zoko ka tûl lara a gbaŋ mbii. Zaa tɛ̧̂w lé, Pɔl u mbii tɛ̧ gí, a sá: "Ô Anansi, lâʼa ná ɗɛ́ŋ a ŋgɛŋnɛ́, mɔ́ gí lâʼahɛ̧ kuu mǐ." @@Dáy a relé mbii ɓáy, a tí gé sɔ̧́ goy a ké mɔny ɓay a lâʼa a bɔʼɔlêw.
P7	Anansi lé zɔ lé mbii sé táʼa mbii, dáy ké ɓá nyánzélé,@ké zi tí ɓá Pɔl yá, ké zi ma riŋ sé táʼa mbii yá.@@Ké ɔ ɓá tûl mbii dad. Ké lé zɔ vbú mbii, ka zɔ, ké zi riŋ mbii yá. Ké zi ma ɗere sé sɔ̧́lâʼaké yá.
P8	Kɔ́rɔ́ké, Anansi ziŋ kɛrɛ a há̧na. Ké fa̧ sawri ɓá ŋgɛ̧́náké kɔ̧ ɓil laa a mɛ̌, ké niŋ nǎŋ ɓay a ké ɗere sé táʼa mbii.@@Ɓá báŋké ka ké erú ka hɛ̧túna mambáy ! Ké kó táy@lâʼa a Pɔl, mbá ka goy rá̧ béla hɛ̧ri̧ rá̧ lâʼa a bélákéri. Anansi erú ka mbii mbá ɓil nzɛ́ʼɛ.
P9	Dáy gelka Anansi ndárá ndɔ̂ʼɛ gé mbí lâʼay, Pɔl ŋgbá ndɔ̂ʼɛ a sá: "Anansi, mɔ tí sɔ̧́ lâʼa a kaw ka gáŋ laa a mûn nɔ́ nyá ? A gel ní kú zi niŋ nǎŋ nyá."@@Anansi, zi kɛrɛ ɓay a féké yá, rerú a sá Ô, katína, Pɔl, a̧hí̧ mi kaw kɛrɛké lé? "Ké gí lú gáŋ laa a mɛ̌."
P10	Dáy, ka saw zi tí ɓil laa a mɛ̌, ɓay ŋgbá nɛ́ kaw táʼa mbii yáy, Anansirehe gí tûl mbii a sâa. @@Anansiɓá tûlé riŋ mbii a ɛrɛ gel lé, ké kó Pɔl kaw sɔ̧́ béla lâʼa ráy too!

images:

illustrations/pages/370.png
illustrations/pages/371.png
illustrations/pages/372.png
illustrations/pages/373.png
illustrations/pages/374.png
illustrations/pages/375.png
illustrations/pages/376.png
illustrations/pages/377.png
illustrations/pages/378.png
illustrations/pages/379.png
illustrations/pages/380.png

translations:

Anii (Adaptation)	Cacá na gasǝwǝ	id=39791
English (Translation)	Anansi and Turtle	id=40170
French (Translation)	Anansi Et Tortue	id=10139
Fulfulde Adamawa (Translation)	Anansi e Hunyaare	id=40411
isiZulu (Translation)	U Anansi No Fudu	id=11257
Kikamba (Translation)	Anansi Na Nguu	id=2309
Kinyarwanda (Translation)	Gitagangurirwa na Kanyamasyo	id=32718
Kiswahili (Translation)	Anansi na Kasa	id=2310
Lámnsoʼ (Translation)	Taàŋgám wùn Kibóŋaàrí keé ndzəv kí	id=16447
Luganda (Translation)	Anansi Ne Wanfudu	id=2311
Lugbarati (Translation)	Ebio Pi Okukua Be	id=2312
Lugbarati (Official) (Translation)	Ànɨ́kánɨ̀kà Pɨ Òkùkù Be	id=8777
Lumasaaba (Translation)	Wanasi Ni Wanakhutu	id=3005
Lunyole (Translation)	Haŋambi N’Ehudu	id=2313
Maa (Translation)	Anansi Ó Olóíkúmá	id=2731
Ng’aturkana (Translation)	Anansi Ka Akumaach	id=2308
Oluwanga (Translation)	Anansi Ne Likhutu	id=2314
Portuguese (Translation)	Anansi E a Tartaruga	id=15803
Setswana (Translation)	Anansi Le Khudu	id=2315
Yoruba (Translation)	Anansi Àti Ìjàpá	id=10695
