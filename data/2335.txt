url:	http://africanstorybook.org/reader.php?id=2335&d=0&a=1
id:	2335
title:	Kisirusiru, Mjinga
author:	Brigid Simiyu
artist:	Catherine Groenewald
lang:	Kiswahili
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/2335.png
desc:	Palikuwa na mvulana mdogo asiyefaulu kutenda jambo lolote vyema. Mamake alimvumilia

page_text:

P1	Hapo zamani za kale,  kulikuwa na mkulima na mkewe. Walikuwa na mtoto mmoja pekee mvulana aliyeitwa Kisirusiru.
P2	Siku moja wakati Kisirusiru alipompeleka mbuzi malishoni,  mbuzi alimrarulia shati lake. Mamake alimtuma sokoni kununua sindano ili aweze kushona shati lake. Kisirusiru alinunua sindano na kuiweka katika mfuko wa shati lake.
P3	Kisirusiru alipokuwa akirudi nyumbani,  alijiunga na wavulana waliokuwa wakicheza mpira wa miguu.   Sindano ilianguka kutoka mfukoni na kupotea. Alipofika nyumbani,  alisema,  "Samahani mama,  nimepoteza sindano njiani." "Mtoto wangu,  wakati mwingine,  idunge sindano kwenye karatasi kisha uiweke mfukoni." Mamake alieleza. "Ndiyo mama,  nimeelewa." Kisirusiru alijibu.
P4	Siku iliyofuata,  babake Kisirusiru alimtuma ampeleke mbuzi malishoni. Kisirusiru alikumbuka alivyoshauriawa na mamake. Akambeba mbuzi kichwani. Mbuzi alimpiga mateke na kumkwaruza kichwa. Kisirusiru aliumizwa hadi damu ikamtiririka usoni.  Alipofika nyumbani,  babake alikereka na kumuliza,  "Utaacha ujinga wako lini? Mbuzi hufungwa na kuvutwa kwa kamba! Usipofanya mambo yako kwa makini,  utalazimika kuondoka hapa nyumbani."
P5	Siku iliyofuata,  babake alimtuma akanunue nyama sokoni. Kisirusiru alikumbuka alivyoambiwa na babake. Aliifunga nyama kwa kamba akaivuta kuelekea nyumbani. Alikimbia ili babake asisubiri kwa muda mrefu. Hebu fikiria,  nyama hiyo ilikuwaje alipowasili nyumbani?
P6	Babake alikasirika mno akamwambia afunganye virago vyake aondoke nyumbani. Mamake aliposikia hivyo,  aliamua kuondoka pamoja na mtoto wake. Waliung'oa mlango wa jikoni wakaubeba ili wawe na kitu cha kuanzia ujenzi wa nyumba yao mpya.
P7	Walitembea kwa muda mrefu. Lakini hawakufanikiwa kupata mahali pa kujenga nyumba yao mpya. Giza lilipoingia,  waliamua kukwea mti na kulala pale.
P8	Kisirusiru na mamake waliamua kuanza kukaa juu ya mti. Walikuwa wakiuvuta mlango juu waliposikia makelele chini. Walipotazama chini,  waliwaona wavulana watatu waliobeba magunia makubwa. Waliogopa sana wakauachilia mlango ukaanguka kwa kishindo. Kishindo cha mlango kiliwaogofya wavulana wale watatu wakaacha kila kitu na kutoroka.
P9	Kisirusiru na mamake walishuka chini,  wakayafungua yale magunia.   Humo walipata pesa,  nguo,  mablanketi,  na kila kitu walichohitaji kuanzisha nyumba yao. Punde,  walipata pahali pa kujenga nyumba na wakaishi kwa furaha tangu siku hiyo.

images:

illustrations/pages/1392.png
illustrations/pages/1389.png
illustrations/pages/2127.png
illustrations/pages/1390.png
illustrations/pages/1391.png
illustrations/pages/1392.png
illustrations/pages/1393.png
illustrations/pages/1394.png
illustrations/pages/1395.png
illustrations/pages/1396.png
illustrations/pages/1397.png

translations:

Afrikaans (Translation)	Kisirusiru, Die Dwase Kind	id=11324
English (Original)	Kisirusiru, the Foolish One	id=2129
Lugbarati (Translation)	‘Aza’Bo, Ba Aza Be Ri	id=2336
Lumasaaba (Translation)	Lukano Lwa Kusilu	id=2769
Lunyole (Translation)	Muŋubebe	id=2337
Maa (Translation)	Olmódáí Ojî Kisirusiru	id=2779
Ng’aturkana (Translation)	Kisurusur, Ekabang’Abang’At	id=2338
Oluwanga (Translation)	Kisirusiru, We Eshiyingwa	id=2339
