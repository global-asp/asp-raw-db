url:	http://africanstorybook.org/reader.php?id=2073&d=0&a=1
id:	2073
title:	Nabbubi Omunafu
author:	Rebecca Kuteesa
artist:	Wiehan de Jager
lang:	Luganda
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/2073.png
desc:	Nabbubi ayitibwa Anansi ayagala nnyo okulya naye ng’ate tayagala kukola mirimu gya kufumba. Asalaasala amagezi mikwano gye gisobole okumutemyako ng’emmere gye bafumbye eyidde. Ebyembi

page_text:

P1	Awo olwatuuka,  ne wabaawo Nabbubi ayitibwa Anansi. Nabbubi ono yali munafu nnyo nga tasobola na kufumba. Ye kye yakolanga ng'agenda n'akyalira banne n'alya ku mmere yaabwe gye baabanga bafumye era ng'emuwoomera nnyo.
P2	Lwali lumu n'ayita kumpi n'amaka ga Wakamyu n'awulira akawoowo k'ekintu kye yali afumba. Bwe yawulira akawoowo n'asembera alabe era n'agamba n'essanyu lingi nti,  "Nva ndiirwa!" Wakamyu kwe kumuddamu nti,  "Tezinnaba kuggya,  naye osobola okunnyabako okwoza ebintu nga bwe tuzirinda ziggye." Anansi n'addamu nti,  "Nsonyiwa nnina eby'okukola,  nja kudda edda."
P3	Wakamyu kye yava abuuza Aansi nti,  "Nnaakuyita ntya ng'enva ziyidde?" Anansi yasirikamu n'alowooza,  kye yava addamu nti,  "ηηenda kweggyako akawuzi nkazingirire ku kugulu kwange ate ekitundu ekirala nkizingirire ku sseffuliya yo. Enva bwe zinaggya ng'osika akaguwa ako era nange nja kujja mbiro." Anansi bw'atyo n'asiba akawuzi ke ku sseffuliya n'agenda.
P4	Oluvannyuma Anansi ate yalaba Wankima ne mukyala we nga bafumba ebijanjaalo mu sseffuliya ennene. Wankima ne mukyala we bwe baalaba Anansi kwe kumuyita nti,  "Jangu tulye,  emmere enaatera okuggya." Anansi n'abaddamu nti,  "Munsonyiwe nnina eby'okukola." Kino yakyogera tebannaba na kumusaba kugenda kubayambako. Ate awo n'agamba nti,  "Ka nsibe akawuzi kano akamu ku kugulu kwange,  n'ekitundu ekirala nkisibe ku sseffuliya yammwe. Ebijanjaalo bwe binaggya nga musika akaguwa kano nga nzija tulya."
P5	Anansi teyakoma awo,  yeeyongera okutambula okutuusa ate bwe yawulira akawoowo k'obummonde. Mukwano gwa Anansi Walimu ye yali afumba era n'amuyita ng'agamba nti,  "Sseffuliya yange ekubyeko obummonde n'omubisi gw'enjoki. Jangu tuliire wamu. Ne wuuma yiino wano nnyambaako okutabulamu." Anansi n'amuddamu mangu nti,  "Nja kudd edda. Naye nga sinnagenda,  ka nsibe akawuzi kano ku kugulu kwange n'ekitundu ekirala ku sseffuliya yo. Obummonde bwe bunaggya,  ng'osika akaguwa ako nga nzija nga tulya."
P6	Anansi we yatambulira okutuuka ku mugga nga buli kumu ku magulu ge omunaana kusibiddwa ku sseffuliya erimu emmere ewooma obulungi. Aba ali awo n'awulira akamusika ku kumu ku magulu ge.  Kye yava ayogera ng'eno bwe yeekomba emimwa nti,  "Emmere ya Wakamyu eyidde."
P7	Teyalwa ate n'awulira nga n'okugulu okw'okubiri bakusika,  n'okwokusatu,  n'okwokuna,  n'okwokutaanu,  n'okwomukaaga,  n'okwomusanvu,  n'okwomunaana. Mu kiseera kye kimu buli omu yali asika akaguwa ke yaleka asibye ku sseffuliya ez'enjawulo. Kye yava bambi akaaba nga bw'aleekaana ate mu bulumi obungi nti,  "Mulekere awo! Mulekere awo!" Ebyo yabyogera ng'eno amagulu ge bagaleeguula naye nga tewali ayinza kumuwulira nti akaaba.
P8	Obuwuzi bwatuuka ekiseera ne bunafuwa era bwe butyo ne bukutuka kamu ku kamu. Anansi kye yava yeesuula mu mugga aweweeze ku magulu ge agaali gamubabirira. Naye bambi amagulu ge gaali tegakyasobola kudda mu mbeera yaago. Anansi yali awulira obuswavu bungi era nga takyasobola kugenda wa mukwano gwe n'omu kulya mmere ku olwo.

images:

illustrations/pages/1069.png
illustrations/pages/1070.png
illustrations/pages/1071.png
illustrations/pages/1072.png
illustrations/pages/1073.png
illustrations/pages/1074.png
illustrations/pages/1075.png
illustrations/pages/1076.png
illustrations/pages/1069.png

translations:

Afaan Oromo (Translation)	Sharaariti Dadhaba	id=20428
Amharic (Translation)	ሰነፉ አናንሲ	id=20489
English (Original)	Lazy Anansi	id=1077
English (Adaptation)	Lazy Anansi	id=19765
French (Translation)	Anansi, La Fainéante	id=10850
Hausa (Nigeria) (Translation)	Anansi Malalaci	id=20520
isiZulu (Translation)	Anansi Ovilaphayo	id=11195
isiZulu (Translation)	Ivila Elingu-Anansi	id=20724
Kikamba (Translation)	Kitumi Kya Anansi Kwithiwa Na Maau Matheke Nyanya	id=2068
Kiswahili (Translation)	Jinsi Anansi Alivyopata Miguu Minane Myembamba	id=2069
Kiswahili (Translation)	Anansi Mvivu	id=20438
Luganda (Translation)	Lwaki Nabbubi Erina Obugulu Munaana Obutono	id=8730
Lugbarati (Translation)	E`yo Ebio Ma Pa Yin I Ovuzu Izia Izia Aro Ri	id=2070
Lugbarati (Official) (Translation)	Ebìó Òvʉ́ó Rʉ Rɨ̀	id=8795
Lumasaaba (Translation)	Lwashiina Wanaasi Nabubi Ali Ni Buukyele Shinaane Buunyelele	id=3012
Lunyole (Translation)	Anansi Omunafu	id=2074
Lusoga (Translation)	Munansi Omunafu	id=20401
Maa (Translation)	Káínyoo Peê Éátâ Anansi Inkejék Ísíet Rónkéní	id=2729
Ng’aturkana (Translation)	Eyakar Anansi Ng’Akejen Ngakan-Kauni Nadiim	id=2075
Oluwanga (Translation)	Esichira Anansi Naba Norulenje Orutiti Munane	id=2071
Portuguese (Translation)	Anansi Preguiçoso	id=16657
