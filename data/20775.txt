url:	http://africanstorybook.org/reader.php?id=20775&d=0&a=1
id:	20775
title:	Ndalo Napendo
author:	Fakazile Armooh
artist:	Rob Owen
lang:	Siswati
level:	Read aloud
lic:	Creative Commons: Attribution 3.0
thumb:	http://africanstorybook.org/illustrations/covers/20775.png
desc:	Ndalo usita babe wakhe kunakekela Pendo inkhomo yemndeni kute akwati kutitfolela imadlana latayisebentisa ekutitsengeleni tincwadzi.

page_text:

P1	Lona nguNdalo. Uneminyaka le-10 budzala kantsi useBangeni le-5 esikolweni semabanga laphasi. Ndalo uhlala aphuma embili eklasini lakhe. "Ngabe yini imfihlo yakhe?" Labo lafundza nabo bayatibuta. "Ufundza abuye abhale kahle kakhulu! Ngabe wenta njani?" batinwaya tinhloko tabo ngekumangala.

Ndalo uyabatjela kutsi kungenca yekutsi ufundza tincwadzi letinyenti. Ngalesikhatsi bacitsa sikhatsi sabo bangenti lutfo, yena ucitsa sikhatsi sakhe ekufundzeni kakhulu!
P2	Ndalo uhola imadlana le-R80 ngeliviki. Imadlana yakhe uyisebentisela ekutsengeni tonkhe tinhlobo temabhuku esitolo lesitsengisa emabhuku lamadzala esigodzini sakubo.

Manje ngabe Ndalo uyihola njani imali leyenele yalamabhuku? Phenya likhasi kute utfole imphendvulo!
P3	Lona nguPendo, inkhomo lesengwako yemndeni. Ukhicita lubisi lolungetulu kwemalitha la-20 ngelilanga. Bese babe wakhe utsengisa lubisi.

Inkhomo idzinga kudla kanye nemanti nesikhatsi sekudla tjani emadlelweni. Lelo nalelo langa nasesiphumile sikolo Ndalo uyelekelela ngalomsebenti. Babe waNdalo umnika imadlana ngekusita emsebentini lawentako. Leyo mali ngiyo Ndalo layongela kutsenga emabhuku evikini ngalinye.
P4	Kwekucala, Ndalo unika Pendo sikhehle seticadze. Umnika ticadze leti-8 ngelilanga. Lusuku ngalunye uvuna ticadze engadzini yababe wakhe yetibhidvo, letilingana lusuku ngasikhatsi sinye.

Ungatibalela nawe. Utawukhandza kutsi Pendo udla ticadze leticishe tibe 60 ngeliviki! Asewusho kutsi tingaki ncamashi?
P5	Ngemva kwaloko Ndalo utsatsa Pendo ayodla tjani emadlelweni asesigodzini. Babe wakhe wamyala kutsi abocaphela sikhatsi nekutsi angamniki Pendo kwengce emakota lamatsatfu eli-awa aloku adla tjani.

Pendo uvamise kucala kudla tjani nasekwengce ikota ishayile insimbi yesibili, ngako-ke Ndalo sewulungele kumtsatsa ambuyisele ekhaya lapho kusengelwa khona ngensimbi ye-3. Ebusika kusheshe kube mnyama, Pendo ucala kudla tjani kusesenesikhatsi, naseyigabence insimbi yekucala.
P6	Lokulandzelako, Ndalo kumele anike Pendo emanti. Ngaphandle kwemanti Pendo angeke akwati kukhicita lubisi, noma ngabe Ndalo umnika kakhulu kangakanani kudla! Ndalo ukha emanti ngemabhakede empompini yesigodzi ngobe ayikho lenye lesedvute.

Umsele waPendo uphatsa emanti langemalitha la-30. Libhakede laNdalo liphatsa emalitha la-5. Ngako-ke kute kugcwale umsele, kumele Ndalo ahambe aphindze abuyele kanyenti. Asewubale kutsi uhamba kangaki?
P7	Ndalo wabese utsatsa Pendo uya naye kubabe wakhe kute atfole lisaka lemabele leli-12 kg. "Loko kwenta 90 kg emabele ngeliviki!" Kubala Ndalo. Lisaka ngalinye libita R39. Ndalo uyabala kutsi kubita malini kutsengela Pendo tinhlavana ngalinye liviki.

Kwekucala ubala intsengo yemasaka la-7 labita R40 lilinye, lekwenta R280. Bese ukhipha R7 kute atfole R273. 

"Leyo cishe R10 000 ngemnyaka!" Kucagela Ndalo. Ngabe ucinisile?
P8	Babe waNdalo usenga Pendo kabili ngelilanga. Ukhicita emalitha elubisi la-24 ngelilanga, loko kwenta emalitha la-12 nakusengwa kanye.

Ngalesinye sikhatsi Ndalo uyasita ngekusenga kodvwa akusilula njengobe kubukeka. "Ngalelinye lilanga," uyaticabangela. "Ngitawuba netami tinkhomo kantsi ngitatisengela ngekwami."
P9	Babe wakhe utsela libhakede lelikhulu lelubisi emakanini lamancane langemalitha lamabili nobe emabhodleleni lalingana yinye ilitha. Bese utsengisa ilitha yelubisi nga-R8.

Kanye ngeliviki babe waNdalo unikela 25 emalitha elubisi kulabo labondla bantfwana esikolweni. Umntfwana ngamunye utfola ikota yelitha yelubisi.

Loko kusho kutsi ba-100 bantfwana labatfola lubisi ngalelilanga.
P10	Elitheni ngayinye yelubisi letsengisiwe, babe wakhe unika Ndalo emasenti la-50. Loku akuvakali njengemali lenyenti, kodvwa nangabe babe wakhe atsengise emalitha la-24 ngelilanga, kwenta imali lenyenti. Ungasho yini kutsi ngumalini?

Ndalo wonga ngekucaphela imali yakhe kute kube nguMgcibelo, lapho atawuvakashela esitolo semabhuku lesisesigodzini sakubo. Libhuku alikaze libite ngetulu kwe-R10, ngako-ke evikini lelikahle, angatsenga abe mbalwa!
P11	Ndalo naye uyatsandza kunatsa lubisi lwaPendo. Babe wakhe utsi lolubisi lusita kwakha ematsambo kanye nematinyo lubuye lwente umuntfu abe nemtimba locinile nalophilile.

Ngako-ke ngekunatsa lubisi abuye adle tibhidvo letinyenti letibuya engadzini yababe wakhe, Ndalo ucine kakhulu! Akavami kugula futsi akate alambe!
P12	Ndalo akamange akhohlwe kubonga Pendo ekugcineni kwelusuku ngalunye. Bekambonga ngekumnika ticadze letendlulele nobe emacembe esipinishi latfolakala atigicikela engadzini.

"Ngiyabonga Pendo ungumngani wami lobengca bonkhe! Ngiyakubonga ngekutsi ngicinile, ngiphilile futsi ngihlakaniphile! Nangabe bekungasuwe, bengingeke ngikwati kutsenga onkhe emabhuku lengike ngawafundza, langisitako ngaso sonkhe sikhatsi kutsi ngiphume embili eklasini lami!"

images:

illustrations/pages/7945.png
illustrations/pages/11992.png
illustrations/pages/7944.png
illustrations/pages/11993.png
illustrations/pages/7939.png
illustrations/pages/11994.png
illustrations/pages/7938.png
illustrations/pages/11995.png
illustrations/pages/11996.png
illustrations/pages/7941.png
illustrations/pages/7943.png
illustrations/pages/11997.png
illustrations/pages/7945.png

translations:

Afrikaans (Translation)	Pendo, Ons Koei 	id=20092
English (Adaptation)	Pendo Our Cow	id=11991
English (Adaptation)	Ndalo And Pendo – The Best Of Friends 	id=20299
Hausa (Nigeria) (Translation)	Saniyar Mu Pendo	id=20507
isiNdebele (Translation)	Undalo Nopendo – Abangani Bamambala	id=20823
isiZulu (Translation)	Ubonga Nonondlini Wakwabo – Abangani Abakhulu	id=20685
Kiswahili (Original)	Ng’Ombe Wetu Pendo	id=8056
Sesotho (South Africa) (Translation)	Kgomo Eso Pendo	id=20043
Sesotho (South Africa) (Translation)	Ndalo Le Pendo – Metswalle E Utlwanang	id=20834
Talen (Translation)	Te Naoh Pendo	id=20201
