url:	http://africanstorybook.org/reader.php?id=19402&d=0&a=1
id:	19402
title:	Paka Na Panya
author:	Susan Kavaya
artist:	
lang:	Kiswahili
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/19402.png
desc:	Panya mzee mwenye busara anatufundisha kwamba maadui wetu wanapojifanya kuwa marafiki

page_text:

P1	Hapo zamani za kale, paka na panya walikuwa marafiki. Walifanya kazi pamoja na kucheza pamoja. Paka walioa panya na panya walioa paka na wote walifurahi.
P2	Panya walisema kwa hofu, "Baadhi ya jamaa zetu wamepotea." "Sijamwona mjomba kwa muda," mmoja alisema. "Sijamwona shangazi," alisema mwingine. "Dadangu hayuko hapa tena," alisema wa tatu. "Kakangu yuko wapi?" alisema wa nne.
P3	Panya mmoja mzee alitikisa kichwa chake. Alionekana mwenye huzuni. "Nina habari mbaya kwenu, marafiki wapendwa," alisema. "Paka wanatukula sisi. Ni lazima tuwe waangalifu. Hivi karibuni watatukula sisi sote."
P4	Panya walishikwa na uoga mwingi. Panya akina mama waliwaambia watoto wao, "Msiende nje. Kuweni waangalifu. Paka watawashika."
P5	Panya wote walikuwa waangalifu sasa. Walikaa kwenye matundu yao. Hawakupenda kuenda nje.
P6	Sasa paka walikuwa na wasi wasi pia. Walisema, "Je,  panya wote wamekwenda wapi? Tunahisi njaa. Hatuna chochote cha kula." "Wamejificha," paka mkubwa alisema. "Tunaweza kuwakamata vipi?"
P7	Paka mwingine alisema, "Tuwatembelee tuwaombe msichana wao mmoja aolewe na mvulana wetu. Sherehe itawaleta panya pamoja. Tutawashika wote kwa wakati mmoja tusherehekee!" "Hilo ni wazo zuri sana," paka walisema.
P8	Kwa hivyo, paka waliwatuma wazee wao kwenda kuwaona panya. "Tupe mmoja wa wasichana wenu," walisema. "Tunamtafutia mmoja wa wavulana wetu mke."
P9	Panya walisema, "Hatuwaamini. Mnataka kutula sisi." Paka walijibu, "La! Sisi ni waaminifu na wenye mioyo safi. Tunataka tuwe marafiki. Hapo zamani wengine wetu waliwala panya. Lazima tuyasahau hayo. Hatutawahi kuwala ninyi tena."
P10	Panya waliwatazama paka. Paka wote walikuwa wanatabasamu. "Tumekubali," panya walisema. "Tutawapa msichana wetu mmoja aolewe na mvulana wenu."
P11	Paka walienda nyumbani kwa furaha. "Siku ya harusi itakuwa nzuri sana," walisema huku wakilamba midomo yao.
P12	Siku ya harusi, panya walikuwa bado na wasi wasi mwingi. "Kaeni karibu na matundu yenu," waliwaambia watoto wao. "Tazameni, paka wanakuja. Iwapo watakuwa wazuri kwetu,  tutakuwa wazuri kwao. Iwapo watajaribu kutula, tutakuwa tayari."
P13	Paka walitokezea kwenye barabara. Walikuwa wanaimba wimbo wa harusi.
P14	"Je, unaweza kusikia maneno ya wimbo wa harusi?" panya mzee alimwuliza panya mchanga. "Ndiyo," panya mchanga alisema. "Washikeni na muwale wote. Washikeni na muwale wote!"
P15	"Basi ni lazima tuimbe pia," alisema panya mzee. Akaanza kuimba, "Kimbieni panya, kimbieni. Kimbieni panya, kimbieni!" Panya wote waliruka ndani ya matundu yao wakaepuka.
P16	Paka waliwasili na kuulizana, "Je, yuko wapi Bi. Harusi?" Panya mzee alichomoza kichwa chake kutoka tunduni. "Tumejifunza somo," alisema. "Maadui wako wakijifanya kuwa marafiki, ni lazima uwe tayari kutoroka."

images:

illustrations/pages/18908.png
illustrations/pages/18908.png
illustrations/pages/18909.png
illustrations/pages/18910.png
illustrations/pages/18911.png
illustrations/pages/18912.png
illustrations/pages/18913.png
illustrations/pages/18932.png
illustrations/pages/18933.png
illustrations/pages/18934.png
illustrations/pages/18935.png
illustrations/pages/18936.png
illustrations/pages/18937.png
illustrations/pages/18938.png
illustrations/pages/18939.png
illustrations/pages/18940.png
illustrations/pages/18941.png

translations:

Afaan Oromo (Translation)	Adurreef Hantuuta	id=18943
Amharic (Translation)	አይጦችና ድመቶች	id=21254
Ateso (Translation)	Imirio Keda Ikapai	id=21045
English (Original)	Cats and Mice	id=18942
English (Adaptation)	Mice And Cats	id=20882
Kiswahili (Translation)	Panya Na Paka	id=21127
Kumam (Translation)	Ipusin Kede Iyoono	id=20599
Lunyole (Translation)	Embeba N'ekapa	id=21030
Ng’aturkana (Translation)	Ng’Achelerwo Ka Ng’Ipakai	id=21122
Tigrigna (Translation)	ኣንጭዋን ድሙን	id=21105
