url:	http://africanstorybook.org/reader.php?id=3162&d=0&a=1
id:	3162
title:	Prisca Nende Obushinga Butaru
author:	Catherine Were
artist:	Wiehan de Jager
lang:	Oluwanga
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/3162.png
desc:	Three girls are gathering wood on a hot day. They decide to go swimming and by the time they are finished its late and they must rush home. On the way Nozibele realises that she has left her beads behind and she goes back on her own. Her journey takes a dramatic turn from there on.

page_text:

P1	Mundalo tsiabura khale,  abakhana bataru batsia okhurenya tsikhwi.
P2	Omubasu kwali nikwakha omululu pa,  kho nibatsia okhwilama mumwalo. Belama nibabaya nibaanyulana kho amatsi mumwalo.
P3	Betsulila mbu efise fiwere. Nibaalalasia okhutsia ingo.
P4	Olwa bali busa ambi nende ingo,  Prisca nara omukhono kwe mwikosi lie. Yali niyebirire eshiuma shie! "Bayie chame khukalusheyo!" Naomberesia abashie. Nabo abashie nibaboola mbu efise fiwere muno.
P5	Kho Prisca nakalukha khumwalo yenyene. Yanyoola eshiuma shie khandi nayuchilisia okhutsia nango. Abula,  yakora injira khulwe eshilima.
P6	Ale kho,  yalola obulafu okhurula mukhatili. Yayuchilisia okhutsiayo ne nakhong'onda khu muliango.
P7	Okhumuwuchisia,  okubwa nokwekula omuliango nikumureba,  "Wenya shi?" "Engorire ne ndikomba mbu enyoole kho abundu engone." "Injira,  nomba ekhulume!" Okubwa oko nikumuboolera. Kho Prisca niyenjira.
P8	Bwangu bwangu okubwa oko nikumuboolela,  "Yalikhao ufuchile!" "Esie eshili okhufuchilakho imbwa ta," Prisca nakukalusia. "Fuka bwangu nomba ekhunyanye," Okubwa oko nikumubuurulira. Kho Prisca nakufuchila obusuma.
P9	Khandi okubwa oko nikumuboolela kuri,  "Nzalila eshitali!" Prisca nakuboolela ari,  "Esie eshiri okhwalira kho imbwa ta." "Nzalila bwangu nomba ekhunyanye!" Okubwa oko nikumubuurulira. Kho Prisca nakwalira eshitali.
P10	Buli nyanga yakufuchiranga nende okhweya obweru,  nende okhukufuyila okubwa oko. Inyanga yindi okubwa oko nikumuboolela kuri,  "Prisca,  nyanga ino enzia okhuchendera abetsa banje. Yeya inzu,  oteshe efiakhulia khandi ofuye efindu fianje,  nendakalukha tawe."
P11	Olwa okubwa oko kwali nikwakhatsia,  Prisca yakhunyula obushinga butaru okhurula khumurwe kwe. Yara olushinga lulala mulwalo weshitali,  olundi inyuma wo muliango,  nolundi mulukaka. Mana niyelukha tsimbilo bwangu bwangu natsia ewabu.
P12	Olwa okubwa oko kwakalukha,  kwakhaaba Prisca. "Prisca,  oli yena?" Nikubuurula,  ng'eee. "Endi ano,  mulwalo weshitali," olushinga lwa mbeli nilukalusia. "Endi ano inyuma womuliango," olushinga lwakhabili nilukalusia. "Nga endi ano,  mulukaka," olushinga lwa khataru niluboola.
P13	Bulano okubwa oko nikumanya mbu Prisca yali nakubayire omubayo. Kho nikwirukha khandi nikwirukha tsimbiro,  okhuula mwitala liabu Prisca. Nabo abasiani babu Prisca bali nibakulindileyo busa nemilabushi emikhongo. Okubwa oko olwa kwabalola,  nikushukhana tsimbiro. Ne okhurula olwenolo,  kushiri okhulolokhakho mwitala omo khandi.

images:

illustrations/pages/1196.png
illustrations/pages/1197.png
illustrations/pages/1198.png
illustrations/pages/1196.png
illustrations/pages/1199.png
illustrations/pages/1200.png
illustrations/pages/1201.png
illustrations/pages/1202.png
illustrations/pages/1203.png
illustrations/pages/1204.png
illustrations/pages/1207.png
illustrations/pages/1208.png
illustrations/pages/1209.png
illustrations/pages/1210.png

translations:

Aringati (Translation)	Ãlíríkí Ꞌi Ãzíla Drị̃ꞌbị́ Na Kî	id=7532
Ekegusii (Translation)	Nozibele N’Echitukia Isato	id=3165
English (Original)	Nozibele and the Three Hairs	id=1880
English (Translation)	Anna and the Three Hairs	id=7903
isiXhosa (Translation)	Unozibele Namanwele Amathathu	id=6711
isiZulu (Translation)	Unozibele Kanye Nezinwele Ezintathu	id=3896
Kikamba (Translation)	Nonzimbele Na Nzwĩĩ Itatũ	id=3164
Kiswahili (Translation)	Nozibele Na Nywele Tatu	id=3159
Luganda (Translation)	Nakku N’Enviiri Essatu	id=3167
Lugbarati (Translation)	Candiru Pi Dri`bi Ifi Na `diyi Be	id=3894
Lugbarati (Official) (Translation)	Candiru Pi Dri'biifi Na ‘Diyi Be	id=8799
Lumasaaba (Translation)	Namutosi Ni Butsuune Butaru	id=3892
Lunyole (Translation)	Nanjoosi N’Efiiri Edatu	id=3890
Maa (Translation)	Nozibele Ó Ilpápít Okúni	id=3163
Oluwanga (Adaptation)	Prisca Nende Obushinga Butaru	id=19596
Sepedi (Translation)	Nozibele Le Meriri E Meraro	id=3169
Sesotho (Lesotho) (Translation)	Ts'oanelo Le Ntja Ea Nkoapo.	id=6710
Sesotho (Lesotho) (Translation)	Nozibele Le Qobo Tse Tharo	id=10368
Setswana (Translation)	Nozibele Le Meriri E Meraro	id=3168
