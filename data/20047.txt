url:	http://africanstorybook.org/reader.php?id=20047&d=0&a=1
id:	20047
title:	Neo Le Lempetje
author:	Tseliso Masolane
artist:	Wiehan de Jager
lang:	Sesotho (South Africa)
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/20047.png
desc:	Neo o ne a tla etela malome wa hae mme mmae a mo fa mose o nang le difaha ho o tena. Tseleng e yang motseng wa malomae

page_text:

P1	Kgalekgale ho kile ha ba le baratani ba futsanehileng. Ba ne ba e na le ngwana a le mong feela, Neo. Ba ne ba mo rata haholo.
  
Batswadi ba Neo ba ile ba qeta ka ho mo romela ho ya dula le Malome wa hae ya ruileng, Rantsho. Mme wa Neo o ile a roka diaparo tse ikgethang ka ribono, dikonopo le difaha. O ile a etsetsa Neo sekgama se setle. Yaba Neo o a tsamaya ho ya motseng wa malome wa hae.
P2	Leetong la hae, Neo o ile a fihla phuleng. O ile a tshela phula mme a kopana le ngwanana ya apereng marantha. "O ya kae?" a botsa.

"Ke etela Malome Rantsho," ha araba Neo. "Rantsho ke malome wa ka le nna! Le nna ke tseleng e yang ho mo etela," ha rialo ngwanana.
Ba tsamaya mmoho. Kamora nakwana, ngwanana a re ho Neo, "Diaparo tsa hao le sekgama sa hao di ntle. E re ke bone na  di a ntshwanela."
P3	Neo a hlobola diaparo tsa hae a di fa ngwanana. Ha ngwanana a hlobola diaparo tsa hae tse marantha, Neo a bona hore o na le mohatla!

Neo o ne a tshohile. O ile a elellwa hore ngwanana ke lempetje.

Ba tsamaya sebakana, mme Neo a kopa, "Ka kopo hle kgutlisa diaparo tsa ka le sekgama sa ka."
P4	Lempetje a  araba, "E re ke di tene ho fihlela re fihla sefateng se latelang." Ebile a supa sefate thajaneng e haufi.

Ha ba fihla sefateng se latelang, Neo a kopa lempetje, "Ka kopo hle, kgutlisa diaparo tsa ka le difaha tsa ka." 

"E re ke di apare ho fihlela re fihla tshimong ela," ha rialo lempetje. Mme a supa tshimo e latelang e pela thajana. Neo o ne a tshohile, ka hoo, a dumela.
P5	Qetellong ba fihla hlatheng. Neo a kopa lempetje hape, "Ka kopo hle, kgutlisa diaparo tsa ka le difaha tsa ka."

"E re ke di apare ho fihlela re fihla ntlong ela moo basadi ba dutseng teng," ha rialo lempetje a supa ntlo e sebakana. Ba tsamaya.

Ha ba fihla haufi le ntlo, lempetje a sutuletsa Neo morao a mathela pele.
P6	Lempetje a re, ho basadi ba leng ntlong, "Bonang ngwanana enwa ya apereng marantha. Esale a ntshetse morao letsheare lohle. Ke lakatsa eka a ka kgaohana le nna."

Basadi ba hetla ho sheba Neo. O ne a tshohile haholo hoo a bileng a matha a ipata ka sakeng.

Yaba lempetje o ya ntlong ya  Malome Rantsho. A buela tlase, "Ke motjhana wa hao, Neo. Batswadi ba ka ba nthometse ho tla dula le wena."
P7	Rantsho le lelapa la hae ba amohela ngwanana. Ba ne ba le mosa ho yena. Neo wa batho a lokela ho ya robala ka ntle mme a arolelana dijo le dintja. O ne a ipata tshimong mme a bina pina ena, "Oho, nna ya sotlehileng, ya sotlehileng. Ke ne ke rometswe ke ntate le mme ho  ya dula le Malome wa ka Rantsho. Tseleng ka kopana le lempetje mme a nka  mose wa ka le difaha tsa ka. Oho, nna ya sotlehileng."
P8	Ka tsatsi le leng, mora e moholo wa Rantsho o ne a tsamaya masimong. O ile a utlwa  pina e makatsang ebile e le ya tsharelo. O ne a sa tsebe hore na ke mang ya neng a bina, empa eitse ha a fihla hae, a bolella ntatae mantswe ao.

Rantsho o ile a ya masimong. O ile a utlwa pina, mme a sheba  ho fihlela a fumana Neo.
P9	Neo a bolella malomae  tsohle tse etsahetseng. Rantsho a mo nka a mo kgutlisetsa motseng mme a mo pata ka hara ntlo. O ne a tseba seo a neng a tla se etsa ho tshwara lempetje.

Rantsho o ile a utlwa hore  mohatla wa lempetje o rata lebese le hore o ke ke wa feta lebese o sa nwe.
P10	Rantsho ile a kopa banana ba motseng ho tla tlhodisanong ya ho qhoma. Lempetje o ne a tshwenyehile. O ne a sa batle ho tlola sekoti.

Lempetje o ne a tseba hore mohatla wa hae o ne o tla be o nyoretswe lebese le bodila. A ya ka tlung mme a tlamella mohatla wa hae mmeleng wa hae a o tiisa kamoo a ka kgonang kateng. Yaba o ema sebakeng sa hae le banana ba bang.
P11	Ngwanana e mong o ne a qhoma ka mora e mong hodima sekoti se tshetseng lebese le bodila. Qetellong ya e ba nako ya lempetje ho tlola. O ile a leka ho qhomela hodimo ho tlola  sekoti se tshetseng  lebese le bodila. O ile a leka ho tlolela ka hodima sekoti, empa mohatla wa hae wa kgaoha.
Mohatla wa lempetje o ile wa mo hulela tlase, tlae, tlase ka hara lebese le bodila.
P12	Ha lempetje a sokola ka hara lebese, banna ba ile ba potlaka ba tlatsa sekoti ka lehlabathe ba pata lempetje. Yaba ke qetello ya lempetje.
 
Neo o ile a ya dula a thabile le malome wa hae nako e telele, telele.

images:

illustrations/pages/1179.png
illustrations/pages/1180.png
illustrations/pages/1179.png
illustrations/pages/1181.png
illustrations/pages/1182.png
illustrations/pages/10291.png
illustrations/pages/1183.png
illustrations/pages/1184.png
illustrations/pages/1883.png
illustrations/pages/1186.png
illustrations/pages/1187.png
illustrations/pages/1189.png
illustrations/pages/1190.png

translations:

Afrikaans (Translation)	Nonkungu en Die Imbulu	id=11532
ChiTonga (Translation)	Nonkungu Alimwi Anabulwe	id=18655
CiNyanja (Translation)	Nonkungu Na Mbulu	id=18673
Ekegusii (Translation)	Nokungu N’Eimbulu	id=2097
Ekegusii (Translation)	Nonkungu N’Embulu	id=2623
English (Original)	Nonkungu and the Imbulu	id=1877
French (Translation)	Nonkungu Et L'imbulu	id=12674
IciBemba (Translation)	Nonkungu Neembulu	id=18678
isiXhosa (Translation)	Unonkungu Nembulu	id=2114
isiXhosa (Translation)	Unonkungu Nembulu	id=2702
isiZulu (Translation)	Unonkungu Kanye Nembulu	id=2098
isiZulu (Translation)	Unonkungu Kanye Nembulu	id=16748
Kikamba (Translation)	Nokũngũ Na Yalyũka	id=2100
Kikamba (Translation)	Nokũngũ Na Yalyũka	id=2633
Kiswahili (Translation)	Nonkungu Na Imbulu	id=2101
Kiswahili (Translation)	Nonkungu Na Imbulu	id=2634
Luganda (Translation)	Nakkungu Nakintu N’Ekikule Kule	id=2110
Luganda (Translation)	Nakkungu N’Ekikulekule	id=2652
Lugbarati (Translation)	Nonkungu Pi Androo Be	id=2103
Lumasaaba (Translation)	Nakhungu Ni Imburu	id=2655
Lunyole (Translation)	Nakungu N’Embulu	id=2121
Lunyole (Translation)	Nakungu N’Embulu	id=2654
Maa (Translation)	Nonkungu O Imbulu	id=2650
Oluwanga (Translation)	Nonkungu Ne Imbulu	id=2653
Oluwanga (Translation)	Nonkungu Ne Imbulu	id=2111
Oluwanga (Adaptation)	Nashimuli Nende Okunani	id=19594
Sepedi (Translation)	Nonkungu Le Imbulu	id=18156
Sesotho (Lesotho) (Translation)	Ts'epang Le Katse Ea Lehata	id=2158
Sesotho (Lesotho) (Translation)	Nonkungu Le Imbulu	id=2705
Setswana (Translation)	Neo Le Lelobu	id=17663
SiLozi (Translation)	Nonkungu Ni Hopani	id=18745
Tshivenda (Translation)	Nonkungu Na Mbulu	id=18192
Xitsonga (Translation)	Nonkungu Na Imbulu	id=18869
