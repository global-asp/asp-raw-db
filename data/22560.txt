url:	https://africanstorybook.org/reader.php?id=22560&d=0&a=1
id:	22560
title:	Aku, Rafikiye Jua
author:	Ursula  Nafula
artist:	Idowu Abayomi Oluwasegun
lang:	Kiswahili
level:	Read aloud
lic:	Creative Commons: Attribution 4.0
thumb:	https://africanstorybook.org/illustrations/covers/22560.png
desc:	Msichana mmoja mpweke anapata rafiki wa ajabu

page_text:

P1	Hapo zamani, kuliishi msichana mmoja katika kijiji kilichoitwa Nchijua. Msichana huyo aliitwa Aku. Aku alikuwa na miguu mirefu mno.
P2	Aku alistaajabishwa na mambo mengi. Wakati mwingine, Atakara, babake, aliyekuwa mvuvi, alikubali Aku kwenda naye kuvua samaki. Alipofanya hivyo, Aku alistaajabu kwa nini kila mara jua lilimtazama kutoka juu angani. Mara nyingine Aku alimsaidia mamake, Anua, kupika. Alipofanya hivyo, alistaajabu kwa nini mawese yalikuwa rangi nyekundu yalipokuwa kwenye kibuyu lakini kuwa manjano yakiwa kwenye viazi vikuu.
P3	Pia, Aku alistaajabu kwa nini Oti, kakake, na wavulana wengine hawakumruhusu acheze nao mpira wa miguu. Wakati mmoja Aku aliwauliza kwa nini. Walicheka kisha wakamwambia aende acheze na wasichana wenzake. Wasichana nao hawakutaka kucheza naye. "Miguu yako ni mirefu sana," walimwambia Aku kila mara.
P4	Aku alifanya urafiki na jua. Alitazamia kuliona jua kila alipoamka asubuhi. Jogoo walipowika kutangaza mawio, Aku alichezea juani huku kivuli chake kikicheza naye. Kuimba kwa ndege na kuwika kwa jogoo ilikuwa muziki mtamu kwake. Jua lilimfurahisha na kumfanya atabasamu.
P5	Lakini siku moja, jua halikuchomoza. Aku alisubiri jogoo kuwikq, lakini, hawakufanya hivyo. Ndege hawakuimba. Bila jua katika Nchijua, watu hawakutekeleza shughuli za kila siku. Wakulima hawakukuza mimea yao. Anga liligeuka kijivu likahuzunika. Atakara hakwenda kuvua samaki. Watoto hawakwenda shuleni. Wanawake hawakujadiliana bei za bidhaa sokoni. Aku alivikosa vitu hivyo vyote. Alikosa kuwika kwa jogoo na nyimbo walizoimba ndege. Alichokikosa zaidi, ni kuchomoza kwa jua.
P6	Kila mmoja alitaka kujua mahali jua lilienda. "Labda jua limefariki," baadhi yao walisema. "Jua limesafiri," wengine wakasema. Wengine walimcheka  Aku. Hata hivyo, Aku alijipa moyo, "Ninasema ukweli. Jua ni rafiki yangu. Jua halijafariki." Lakini hakuna yeyote aliyemsikiliza zaidi. Walisahau yote kuhusu jua wakamcheka Aku kwa nguvu. Kilichomhuzunisha zaidi ni kule kuchekwa na watoto wenzake.
P7	Akiwa na huzuni kama vile jua lilivyokuwa, Aku alifanya haraka akaenda nyumbani. Njiani, aliugonga mpira wa kakake kwa makosa. Mpira uliviringika na kuingia jikoni. Kulikuwa na kibuyu cha mawese pale jikoni. Mpira ulikigonga kile kibuyu kikaanguka chini. Mawese yalimwagika nao mpira ukaloa.
P8	Oti aliingia jikoni pamoja na rafikiye mmoja ili kuuchukua mpira. Alikiona kibuyu kilichokuwa kimeanguka na mawese yaliyomwagika. Aliuona mpira wake uliokuwa umeloa. Oti, Anua na watu wote wa Nchijua walimtazama Aku akitoroka. Walistaajabu wasijue alichopanga kuufanyia mpira ulioloa.
P9	Aku alisimama alipofika katikati ya uwanja. Aliuweka mpira chini na kwa nguvu zote, aliugonga kwa mmoja wa miguu yake mirefu. Mpira ulizunguka chini ukaelekea mwishwo wa uwanja. Uliigonga mizizi ya mtende mmoja uliokuwa mwisho wa uwanja.
P10	Mpira huo ulielekea angani. Wakiwa vinywa wazi, watu wa Nchijua waliutazama mpira ukiruka mbali na mawingu, mbali na upeo wa macho yao. Kila kitu kikatulia. Kukawa na kimya kikubwa. Ghafla, anga lilifunguka. Mawingu yakawa kama pamba nyororo. Kisha mpira mkubwa ukapenyeza kutoka nyuma ya mawingu. Mpira huo uliokuwa mwekundu na manjano kama mawese, ukang'aa. Mpira huo ulikuwa jua, rafikiye Aku. Kila kitu kilisisimuka. Kimya kikamalizika.
P11	Kila mtu alifanya hima kwenda nyumbani kujitayarisha kwa shughuli za kawaida. Atakara alitafuta ndoo yake ya samaki. Wakulima waliyachukua majembe yao. Watoto walioga na kuvaa tayari kwenda shuleni. Wanawake walifunga pesa kwenye kanga zao. Walibeba vikapu wakaenda haraka sokoni.
P12	Jua lilirejea Nchijua. Aku alikuwa amefaulu. Siku mpya ilianza…

images:

illustrations/pages/26422.png
illustrations/pages/26422.png
illustrations/pages/26423.png
illustrations/pages/26424.png
illustrations/pages/26425.png
illustrations/pages/26426.png
illustrations/pages/26427.png
illustrations/pages/26428.png
illustrations/pages/26429.png
illustrations/pages/26430.png
illustrations/pages/26431.png
illustrations/pages/26432.png
illustrations/pages/26433.png

translations:

English (Translation)	Aku the Sun Maker	id=22552
English (Adaptation)	Atieno's friend	id=23686
Ga (Original)	Aku Hulu Feelɔ lɛ	id=22507
Kinyarwanda (Translation)	Inshuti ya Keza	id=26181
Luganda (Translation)	Mukwano gwa Atieno	id=24272
Lusoga (Translation)	Mukwano  gwa  Kampi	id=28058
