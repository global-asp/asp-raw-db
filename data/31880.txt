url:	https://africanstorybook.org/reader.php?id=31880&d=0&a=1
id:	31880
title:	Leeu word siek
author:	Anita  Van Zyl
artist:	Claudio Molina
lang:	Afrikaans
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/31880.png
desc:	A traditional Cinyungwe animal folktale from Mozambique.

page_text:

P1	Eendag kom al die wilde diere bymekaar om vir hulle 'n koning te kies. En toe hulle bymekaar kom, sien hulle dit sal goed wees om Leeu as die koning van die diere te kies.
P2	Sowaar, halfpad deur die byeenkoms, wys hulle Leeu as die koning van die diere aan. Maar in die middel van die seremonie om Leeu as koning aan te wys, hou hulle 'n baie groot partytjie. Die partytjie duur 'n hele week en al die diere bly daar tot aan die einde van die seremonie. Hulle eet, hulle drink, hulle sing en hulle dans.
P3	Toe die feesvieringe verby is, gaan almal terug na hulle eie huise. En soos die gebruik is, kom al die diere om vir Leeu te groet omdat hy nou hulle koning is.
P4	Een van die besoekers wat vir Koning Leeu kom groet, is Hiëna. Toe Hiëna by Leeu se huis aankom, tref hy Koning Leeu siek in die bed aan. En Leeu sê: "Ek ly aan 'n ongeneeslike siekte."
P5	Maar Hiëna sê: "O grote Koning, moenie hartseer wees oor hierdie siekte nie. Haas weet hoe om hierdie siekte te genees."
P6	Die rede waarom Hiëna dit sê, is omdat hy Haas in die pekel wil laat beland by Koning Leeu as Haas nie vir Leeu gesond kan maak nie.@@Leeu voel sommer dadelik beter en stuur vir Hiëna om vir Haas te gaan roep om hom gesond te maak.
P7	En Hiëna hardloop sowaar as vet om vir Haas te gaan roep. Hy sê: "Kom, ons moet na die Koning toe gaan. Hy is baie siek, en het my gestuur om jou te kom roep." @@Haas staan op en gaan en kom staan voor Koning Leeu. Hy sê: "Ek het gekom, O Koning! Ek hoor dat Koning my nodig het, en daarom het ek gekom, O grote Koning."
P8	Leeu antwoord: "Ek is so bly om jou hier naby my te sien staan, Haas. Ek het jou self laat roep omdat my lewe aan 'n draadjie hang. Ek ly aan 'n ongeneeslike siekte. Maar Hiëna het vir my gefluister dat Haas hierdie siekte van my kan genees."
P9	En Haas antwoord: "U is reg, O Koning. Ek kan hierdie siekte genees, maar dit is baie moeilik om die medisyne in die hande te kry."@@Leeu sê: "Moenie jou daaroor bekommer nie, Haas. Die voëltjie wat vlieg, is die een wat gevang word. Komaan, vertel nou vir ons van hierdie medisyne!"
P10	En Haas sê: "O Koning, wanneer ek sê dat dit moeilik is om die medisyne te vind, bedoel ek nie dat dit ver weg is nie. As u onmiddellik gesond wil word, moet u salf van die hart van 'n hiëna laat maak."
P11	Toe hy dit hoor, begin Hiëna se hele lyf te bewe, want hy weet dit is hy wat vir Leeu vertel het dat Haas sy siekte kan genees. Dit was nutteloos om te probeer bewys dat Haas verkeerd is oor die medisyne waarvan hy gepraat het.
P12	En daarom het Hiëna weggehardloop en nooit weer vir Leeu gaan kuier nie.@@Fluit fluit my storie is uit!

images:

illustrations/pages/10217.png
illustrations/pages/27431.png
illustrations/pages/27432.png
illustrations/pages/27433.png
illustrations/pages/27434.png
illustrations/pages/27435.png
illustrations/pages/27436.png
illustrations/pages/27437.png
illustrations/pages/27438.png
illustrations/pages/27439.png
illustrations/pages/27440.png
illustrations/pages/27441.png
illustrations/pages/27442.png

translations:

Cinyungwe (Translation)	Pamatenda ya Mphondolo	id=31882
English (Adaptation)	Lion is Sick	id=10242
English (Adaptation)	Lion gets sick	id=31702
isiXhosa (Translation)	Ukugula kukaNgonyama	id=31879
Portuguese (Original)	O Leão Fica Doente	id=10231
