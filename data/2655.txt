url:	http://africanstorybook.org/reader.php?id=2655&d=0&a=1
id:	2655
title:	Nakhungu Ni Imburu
author:	Cornelius Wekunya
artist:	Wiehan de Jager
lang:	Lumasaaba
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/2655.png
desc:	Nonkungu is sent to her rich uncle who lives in another village by her parents. Shes very excited and shes got on a beautiful beaded dress made by her mother. On her way to her uncles village

page_text:

P1	Aabawo khaalekho,  umusaani umutaambi mutweela,  n'umukyelama weewe. Baaba n'umwaana waabwe umukhaana mutweela yenyene,  nga bamulaanga lisiina bari Nakhungu. Nakhungu aaba umumiliwu naabi luundi nga umwelama. Basaali beewe nga bamukana naabi.
P2	Shifukhu shitweela basaali baamusiindikha bari atsye amenyekho ni khootsa weewe,  uwaba umuyiindifu. Maayi wa Nakhungu waamunabila maliinda iya buraawa,  ni kumukhandaala,  kamapeesa,  ni matoongo. Waamukholela ni khaanaala khaalayi,  khe khukhwaabikha mu milo. Nio lwanyuma waamusiindikha khuutsya wa khootsawe.
P3	Ne naaba nga ali khu ntsila atsya,  woola khu kheetsi,  waakhambukha nga asunila khu mabaale. Ne shanjelekha wakaanana umukhaana umufwiiti nga wakwaarire biitsina.
P4	Umukhaana umufwiiti tsana yuno waamureeba ari,  "Uli khuutsya waheena?"Nakhungu weelamwo ari,  "Indi khuutsya khukyeniyilakho khootsa wase Marofu. Umukhaana umufwiiti tsana naye ari,  "Ni nase Marofu,  khootsa wase. Nase indi khuutsya khumukyeniyila." Baryo baaroonga."
P5	Ne ni baaba nga bashiili khwoola aleeyi ta,  umukhaana umufwiiti tsana waaloma Nakhungu ari,  "Maliinda woowo nga waayakha,  ni matoongo woowo nga umulayi. Nase imbekho imbikwaarekho." Aryo Nakhungu wefuula Maliinda weewe,  ni matoongo,  waabiwa umukhaana umufwiiti tsana uyo.
P6	Nga umukhaana ni efuula bitsina byeewe,  wakwaara tsingubo tsa Nakhungu,  Nakhungu waabona umukhaana nga alikho kumukhiinga. Nakhungu waarya naabi. Aryo waamanyila abweene ni abweene ari,  umukhaana umufwiiti uyo ali Imburu.
P7	Ne bakyeendela atweela nga baroonga. Nakhungu waamuloma,  "Musaale,  ingobosele Maliinda wase,  ni matoongo wase." Ne imburu yamwiilamo iri,  "lekha imbikwaarekho khukhwoolesa nga khwoolile aambi ni kusaala ukwo." Wokeselela kusaala kukwaba khu lukiingi.
P8	Uri boola khu kusaala,  Nakhungu waalomela Imburu tsana ari,  "Uwahe,  ingobosele maliinda wase,  ni matoongo wase." Imburu yeelamo iri "Indekhe imbikwaarekho khukhwoola khu kheetsi." Nakhungu waaba umuri naabi. Ne waamufukiilila.
P9	Imbuka ikhaliinda ta,  boola khu kheetsi. Nakhungu waalomela imburu luundi ari,  "Uwahe,  ingobosele maliinda wase,  ni matoongo wase." Imburu yeelamo luundi iri,  "Ifukiilile imbikwaarekho,  khukhwoola nga khwoolile khu lisari isi bakhasi bekhaalewo." Baryo beloosela nga baroonga.
P10	Nga ni boola khu lisari,  Imburu yaaleba Nakhungu,  weela imukoongo,  yaboolela bakhasi babekhaalewo iri,  "Bona umukhaana uwakwaarire bitsina yuno,  niye waanoondeleele shifukhu shoosi. Naandikanile andurekho atsye." Nakhungu kaman'gaanyu kaamuwaamba,  shaakila waarya naabi,  ni shishamamwo,  waatitukha waatsya weebisa mwitaala lye tsikhaafu.
P11	Ne Imburu niyo yaatsya mwisari lya khootsawe Marofu,  kila imuloma iri, "Ise umwiwaana woowo Nakhungu. Basaali baase baanumile khukhwiitsa imenye ni nawe." Marofu wenyayila naabi umwaana umukhaana yuno. Niye ni be muuntsu yeewe bookesanisa Imburu shiisa shiikali naabi. Ne Nakhungu na mutaambo kweewe,  aakonatsaka mwitaala,  waalyatsaka biilyo ni mbwa.
P12	Kumuusi Nakhungu aatsyatsaka mu kyeewa,  weebisa mu nashimya nga eemba ari,  "Mutaambo kwanyoola! Mutaambo kwanyoola! Paapa wase ni maayi baandumana niitse imenye ni khootsa Marofu. Ne nga indi khu ntsila naakanana ni Mburu. Niyo yaambukula maliinda wase,  ni matoongo! Mutaambo kwanyoola! Mutaambo kwanyoola!"
P13	Shifukhu shitweela,  mutweela khu baandaaye ba Marofu,  aaba nga ali khukyeenda mu kyeewa,  waawulila kumweenya kukukhali kwa busheele ta,  ne nga kumulayi. Ne nga s'aamanya eena isi kwaba kwaamila ta,  ne nga alikoboole ingo,  waaboolela Marofu tsilomo tsino. Lubaluba,  Marofu waatsya mu kyeewa. Ibweene iyo,  waawulila kumweenya,  waloonda nga aheentsa,  khukhwoolesa nga n'aanyola Nakhuungu.
P14	Nakhungu waamuboolela byoosi nga ni byaba,  isaambo isi Imburu yayilamo tsingubo tseewe tsiifuura buulayi,  yaamukhola niye khuukwaara bistiina byeewe. Marofu waamukobosayo ingo weewe,  waamubisa mu lisari lyeewe. Marofu aaba waamanyile shiina she khuukhola,  khufuumbula Imburu.
P15	Marofu aaba waawulila ari,  kumukhiinga kwe mburu kwafeela naabi khu mabeele,  nga sikunyala kwaabira busa khu mabeele nga mbakhukanywakho ta. Aryo kila alakila baraambi beewe khuuyaba liilowo lileeyi,  balitsusemo kamabeele kamabwoowu. Lwanyuma walaanga bakhaana be boosi khuutsya babe mu khaando tse khuusuna.
P16	Umukhaana uwaba wakwaarire maliinda ni matoongo bya Nakhungu wehembelela naabi. Waalekha khukana khuusuna liilowo ta. Lwekhuuba aamanya ari kumukhiinga kweewe kane kufune imeeywa ye kamabeele. Kila atima waatsya wekhupa mu lisari,  waabowela kumukhiinga kweewe khu mubili kweewe,  wakutswiisila ilala nga n'anyala. Aryo waatsya wetubaasa mu bakhaana basheewe.
P17	Baryo bakhaana baatsya baloondekhana nga basuna. Imbuka ye mburu nayo yoola. Iryo yaakhakakho khukhwiisuta mu ngaaki,  isune liilowo. Ne kumukhiinga kwaakangulukha,  kwaakihaanyiinya,  kwaamwiikhisa aasi,  aasi,  aasi khukhwoola mu mabeele.
P18	Nga Imburu ni yaba isaambakanila mu mabeele,  khaangukho baraambi beelilisa liilowo ni kumuyekhe,  baakisiikha. Iyo niyo iyaba intsakamo iye Mburu. Ne Nakhungu niye aarama mu mwikhoyo ni khootsawe imbuka indeeyi naabi. Lukano lwaakamila abweene awo.

images:

illustrations/pages/1179.png
illustrations/pages/1180.png
illustrations/pages/1192.png
illustrations/pages/1179.png
illustrations/pages/1193.png
illustrations/pages/1181.png
illustrations/pages/1884.png
illustrations/pages/1182.png
illustrations/pages/1191.png
illustrations/pages/1195.png
illustrations/pages/1183.png
illustrations/pages/1184.png
illustrations/pages/1185.png
illustrations/pages/1883.png
illustrations/pages/1186.png
illustrations/pages/1187.png
illustrations/pages/1188.png
illustrations/pages/1189.png
illustrations/pages/1190.png

translations:

Afrikaans (Translation)	Nonkungu en Die Imbulu	id=11532
ChiTonga (Translation)	Nonkungu Alimwi Anabulwe	id=18655
CiNyanja (Translation)	Nonkungu Na Mbulu	id=18673
Ekegusii (Translation)	Nokungu N’Eimbulu	id=2097
Ekegusii (Translation)	Nonkungu N’Embulu	id=2623
English (Original)	Nonkungu and the Imbulu	id=1877
French (Translation)	Nonkungu Et L'imbulu	id=12674
IciBemba (Translation)	Nonkungu Neembulu	id=18678
isiXhosa (Translation)	Unonkungu Nembulu	id=2114
isiXhosa (Translation)	Unonkungu Nembulu	id=2702
isiZulu (Translation)	Unonkungu Kanye Nembulu	id=2098
isiZulu (Translation)	Unonkungu Kanye Nembulu	id=16748
Kikamba (Translation)	Nokũngũ Na Yalyũka	id=2100
Kikamba (Translation)	Nokũngũ Na Yalyũka	id=2633
Kiswahili (Translation)	Nonkungu Na Imbulu	id=2101
Kiswahili (Translation)	Nonkungu Na Imbulu	id=2634
Luganda (Translation)	Nakkungu Nakintu N’Ekikule Kule	id=2110
Luganda (Translation)	Nakkungu N’Ekikulekule	id=2652
Lugbarati (Translation)	Nonkungu Pi Androo Be	id=2103
Lunyole (Translation)	Nakungu N’Embulu	id=2121
Lunyole (Translation)	Nakungu N’Embulu	id=2654
Maa (Translation)	Nonkungu O Imbulu	id=2650
Oluwanga (Translation)	Nonkungu Ne Imbulu	id=2653
Oluwanga (Translation)	Nonkungu Ne Imbulu	id=2111
Oluwanga (Adaptation)	Nashimuli Nende Okunani	id=19594
Sepedi (Translation)	Nonkungu Le Imbulu	id=18156
Sesotho (Lesotho) (Translation)	Ts'epang Le Katse Ea Lehata	id=2158
Sesotho (Lesotho) (Translation)	Nonkungu Le Imbulu	id=2705
Sesotho (South Africa) (Translation)	Neo Le Lempetje	id=20047
Setswana (Translation)	Neo Le Lelobu	id=17663
SiLozi (Translation)	Nonkungu Ni Hopani	id=18745
Tshivenda (Translation)	Nonkungu Na Mbulu	id=18192
Xitsonga (Translation)	Nonkungu Na Imbulu	id=18869
