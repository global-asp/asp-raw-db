url:	https://africanstorybook.org/reader.php?id=37136&d=0&a=1
id:	37136
title:	UNomfundo nezilwanyana zehlathi
author:	Bulelwa  Nokele
artist:	Sunaina  Coelho
lang:	isiXhosa
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/37136.png
desc:	UNomfundo utyelela isigqubuthelo sehlathi

page_text:

P1	Yayilixesha leeholide zehlobo, kwaye kwakushushu ngendlela engaqhelekanga. @@UNomfundo nosapho lwakhe babendwendwele izihlobo zabo eThekwini. Ngaphakathi endlini, kwakutshisa bhe!@@Emva kwesidlo sasemini, uNomfundo wathatha incwadi yakhe yokufunda watsho esiya kwihlathi elipholileyo elalikufuphi nendlu leyo babendwendwele kuyo.
P2	Indawo awayethanda ukuhlala kuyo xa efunda uNomfundo, yayingumthunzi ophakathi kwemithi emibini emide.@@Kwakuzolile kuvakala intsholo yeentaka kuphela.
P3	Uthe esafunda kamnandi njalo, weva ngento imbetha kabuhlungu entloko.@@Wabhekabheka waze wathi akujonga ecaleni kwakhe wabona incwadana encinci, wazibuza, "Ndize nencwadi enye mna, le ivela phi yona?" @@Wajonga phezulu, wajonga ngasemva komthi, kodwa akabona mntu, akabona nto.
P4	Kwangelo xesha, kwavela umpukwana kancinci apho phakathi kwamasebe omthi. @@Wayeluhlobo olungaqhelekanga lwempuku, olunoboya obuninzi, eneentloni.@@Olu hlobo lweempuku lufumaneka eAsiya (Asia), eYurophu (Europe) naseAfrika.
P5	UNomfundo wajonga phezulu kwakhona, wabona impukwana ikrobe kalusizi, kucaca nje ukuba kukho into eyikhangelayo.@@"Molo, igama lam ndinguNomfundo. Ingaba ulahlekelwe yinto?"@watsho ebuza uNomfundo.@@Impukwana efukufuku yabaleka yazimela emva kwamagqabi yothukile.@@Yaphinda yaya phambili yathetha ngelizwi eliphakuphaku, "Molo, ndinguMdletshe. Ewe ndilahlekelwe yincwadi yam."
P6	"Bendisafunda kwaze kwavunguza umoya ngesiquphe wayiphaphathekisa," watsho ecacisa uMdletshe.@@"Ndiyibonile kwaye ndiza kuyibuyisela kuwe incwadi yakho," watsho uNomfundo.@@"Njani? Wena ulapho phantsi mna ndilapha phezulu," waphendula ngelitshoyo uMdletshe engaqondi.@@Kodwa uNomfundo wayesele ebalekile ukuya endlini! Wayenecebo.
P7	UNomfundo waya kuthatha iibhaluni ezazifunyenwe ngumnakwabo omncinci ngemini yakhe yokuzalwa.@@ Wagqotsa kwakhona ukubuyela ehlathini nezo bhaluni, ezibophelele ngomtya esinqeni sakhe ukuze zimbhabhise anyukele phezulu.@@Lasebenza icebo likaNomfundo, wabhabhela phezulu emthini. @@"Wamkelekile kwisigqubuthelo sehlathi," watsho echwayitile uMdletshe.
P8	UNomfundo wamnika incwadana yakhe uMdletshe.@@Ukubonisa ubuhlobo bakhe, uNomfundo wakhulula enye yeeribhoni zakhe wayipha uMdletshe.@@UMdletshe wayibophelela emsileni wakhe iribhoni leyo, baza aba babini baba zizihlobo ukususela ngaloo mzuzu.@@"Yiza sihambe kunye sibuke ihlathi," watsho uMdletshe.
P9	"Kufuneka sichwechwe ke apha, ilulwane leziqhamo lisalele," watsho esebeza uMdletshe.@@Kaloku amalulwane azingela ukutya ngokuhlwa, aze alale emini.@@Alala phezulu emithini ukuze ahlale ekhuselekile kubazingeli.
P10	Bathe besadlala njalo, badibana nesele elihle, elimibalabala, ekuthiwa nguSdumo.@@"Molo Sdumo, uphilile?" wabuza kwisele uMdletshe.@@ USdumo wamangaliswa kukubona umntu phezulu emithini! UNomfundo naye wamagaliswa kukubona isele apho phezulu!@@Amasele emithi aphila phantse bonke ubomi bawo emithini.
P11	Ngesiquphe, uNomfundo weva isikhalo esitsholo phezulu! Yayiyintaka ikhwaza uMdletshe.@ @"Hayi bo, asingomntu lowo! Kutheni elapha nje?" yabuza intaka yothukile.@@"UNomfundo ngumhlobo wam uhlala kwela lizwe lisezantsi emhlabeni, watsho uMdletshe.@@"Musa ukoyika," watsho uNomfundo ekhupha isandla sakhe.
P12	Izilwanyana zamamkela uNomfundo zaze zatya kunye naye ukutya kwazo.@@Ekupheleni kwemini kwaye kwafuneka uNomfundo agoduke azishiye izihlobo zakhe.@@Wayeza kubuyela phaya phantsi onwabile. @@Waba nosuku olumnandi kakhulu aluchithe nabahlobo abatsha phezulu emithini!

images:

illustrations/pages/93740603.png
illustrations/pages/93740593.png
illustrations/pages/93740594.png
illustrations/pages/93740595.png
illustrations/pages/93740596.png
illustrations/pages/93740597.png
illustrations/pages/93740598.png
illustrations/pages/93740599.png
illustrations/pages/93740600.png
illustrations/pages/93740604.png
illustrations/pages/93740601.png
illustrations/pages/93740695.png
illustrations/pages/93740603.png

translations:

English (Translation)	Nomfundo and the forest animals	id=37137
