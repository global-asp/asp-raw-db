url:	http://africanstorybook.org/reader.php?id=15745&d=0&a=1
id:	15745
title:	Amakota Kababa Umkhize
author:	Lindiwe Tshabalala
artist:	Marleen Visser
lang:	isiZulu
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/15745.png
desc:	Ikota wucezu olulodwa kwizingcezu ezine zolofu wesinkwa! This storybook was made possible by a grant from the Oppenheimer Memorial Trust.

page_text:

P1	Sekuzoshaya izithuba zokudla kwasemini esikoleni samabanga aphansi iSiyafunda. Abanikazi beziphaza esikoleni bazilungiselela ukudayisela izingane ezilambile isidlo sasemini.
P2	Umnumzane uMtawung usesike izinkwa zakhe wazehlukanisa ngamakota,  useyivule kahle nendawo yesishebo. Amaships ayathoseka azolungela ukudliwa masinyane. UMtawung ufaka ukhezo olugcwele lwe atsha ephekwe wunkosikazi wakhe kuwo wonke amakota olofu bezinkwa. Uthanda ukuqhosha ke umfo lo ngokuthi awakhe amakota ane atsha ngaphakathi nangaphezulu.
P3	Esphaza sikabab'uMkhize amaships akhe asezovuthwa nawo,  kodwa futhi usasika isinkwa sakhe elungiselela amakota. Ukhathazekile,  izinto azimhambeli kahle kulesisiphaza sakhe, "Kwaqala kahle," ubab' umkhize ecabanga,  "kodwa manje abathengi bami baya ngokuncipha,  nokho ngiyonga ngoba ulofu wami ngiwusika izingxenye ezinhlanu esikhundleni sezine."
P4	UJabu no Zodwa bathenga ukudla kwasemini. UZodwa uthenga kubab' uMkhize,  uJabu yena uthenga kubab' uMtawung ngoba ukholwa wukuthi ikota kabab' uMtawung inamaships amaningi kanye ne atsha eningi ukwedlula ekabab' uMkhize.
P5	Umugqa uhlala umude kakhulu esphaza sikaMtawung. UZodwa ulinde uJabu,  emva kwalokho-ke abangani bahlala ndawonye emthunzini ukuze bazitike ngamakota abo.
P6	UZodwa ubona okuthile okumenza agqoloze futhi amise izinhlonze.  "Ubukani?" kubuza uJabu.  "Ikota yakho! Inkulu kuneyami!" kumemeza uZodwa.
P7	Bobabili babukisisa amakota abo. Nangempela ekaJabu inkulu. "Kukhona okungahambi kahle la," kusho uZodwa. "Ngingemangale ukuthi yiso lesisizathu esenza ukuba isphaza sikabab' uMkhize singasaphithizeli muva nje."  UJabu uyacabanga okomzuzwana ebese ephendula,  "Kahlehle,  mina ngithenga kubab' uMtawung ngoba ukudla kwakhe kunambitheka kangcono. Kodwa futhi ngezwa ezinye izingane zithi zibone ubab' uMkhize esika ulofu wesinkwa izingcezu ezinhlanu ezilinganayo esikhundleni sokuba asisike amakota."
P8	Ngandlebenye uNomusa uzwa uJabu noZodwa bekhuluma,  uba nesifiso sokuzwa ukuthi bathini. Ubabuza ukuthi yini into embi ngokusika ulofu wesinkwa izingcezu ezinhlanu ezilinganayo uma kwenziwa ikota. UZodwa noJabu bamphendula kanyekanye,  "Ikota wucezu olulodwa kwizingcezu ezine zolofu wesinkwa!"  UNomsa usabukeka edidekile,  ngakho-ke uZodwa uyachaza,  "Lokhu kusho ukuthi ulofu wesinkwa usikwa izingcezu ezine ezilinganayo. Ngaphandle kwalokho,  akuwona neze amakota."
P9	UNomsa uthukuthele ngoba naye uthenga kwabab' uMkhize. "Lomuntu utshontsha isinkwa sethu!" esho ekhulumela phezulu. NoZodwa uthukuthele,  futhi usenqume ukubuyela esphaza sikabab' uMkhize ukuyokhononda. Uqonda khona,  ikota yakhe indiza emoyeni. UNomsa uyaphuthuma emva kwakhe. UJabu yena uzilambele ulangazelela ikota yakhe,  uyakhononda,  usesuka lapho ulandela abangani bakhe.
P10	Ubab' uMkhize uyadumala uma ebona ukuthi lezizingane akusibona abathengi abasha. "Awu san'bonani futhi bantabami,  ekhuluma ewunguzela,  nginganisiza ngani?" "Bab' uMkhize,  ngikucele ikota,  futhi ngakukhokhela imali yekota. Kodwa le akuyona ikota," kusho uZodwa ekhomba ukudla kwakhe. "Ngifuna ikota yami iphelele noma-ke imali yami ibuye," esho egcizelela.
P11	"Ingabe yiqiniso bab' uMkhize? Ubusiqola kanti!" kukhala uNomsa. Izingane ezimbadlwana zibalendele ukuya esphaza,  manje zilalele lezizinsolo ezivutha amalangabi. Ubab' uMkhize uphonsa izandla zakhe emoyeni. "Nithini nina ngami?" ekhononda. "Anginjalo mina! Ngifuna niphume niphele esiphaza sami njengamanje."
P12	UZodwa ekhulumela phansi,  "Sizotshela wonke umuntu ukuthi wenzani. Lendaba izokwanda njengequbula lomlilo isikole sonke lesi,  impela uyosivala lesisphaza sakho. Akekho noyedwa ozozothenga lapha kuwe." Ubab' uMkhize wazibuka lezizingane ezintathu ezazingazimisele ukuhlehlela nyovane zimi phambi kwakhe. Waphinde wabuka lenqwaba eyayiya ngokukhula eyayingaphandle kwesphaza sakhe.
P13	"Kulungile," usesho njalo ekugcineni,  "ngizokubuyisela imali yakho." "Yethembisa futhi ukuthi usuzosika isinkwa izingcezu ezine ezilinganayo," kukhuluma uJabu ngeqholo elikhulu. Ubab' uMkhize nangempela wethembisa ukuthi uzokwenzenjalo. Usesusa isikhwehlela emphinjeni wakhe,  wasekhulumela phezulu ethi,  "Ngiyathembisa futhi ukuthi ngizokongeza i atsha eningi kanye namaships amaningi kumakota ami."
P14	Nangempela ubab' uMkhize waqala ukongeza amaships ne atsha kumakota akhe ayeyizingcezu ezine zikalofu wesinkwa. Masinyane iningi lezingane zabe sezithenga kuye,  isphaza sakhe saqala sagcwala. Wagcina esekwazi ngisho nokuqasha omunye umuntu ozomsiza.
P15	Manje sekunomqhudelwano onokuthula phakathi kuka bab' uMkhize nobab' uMtawung,  futhi wonke umuntu uthokozile.

images:

illustrations/pages/15721.png
illustrations/pages/15714.png
illustrations/pages/15715.png
illustrations/pages/15716.png
illustrations/pages/15717.png
illustrations/pages/15718.png
illustrations/pages/15719.png
illustrations/pages/15720.png
illustrations/pages/15721.png
illustrations/pages/15722.png
illustrations/pages/15723.png
illustrations/pages/15724.png
illustrations/pages/15725.png
illustrations/pages/15726.png
illustrations/pages/15727.png
illustrations/pages/15728.png
illustrations/pages/15729.png

translations:

English (Original)	Mr Mkhize's Quarters	id=15732
Setswana (Adaptation)	Dikotara Tsa Ga Rre Mkhize (Tsenya Mebala Mo Ditshwantsong)	id=15858
