url:	http://africanstorybook.org/reader.php?id=10680&d=0&a=1
id:	10680
title:	Demane Na Demazane
author:	Mutugi Kamundi
artist:	Jemma Kahn
lang:	Kiswahili
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/10680.png
desc:	Mayatima Demane na Demazane wanatendewa ubaya na mjomba wao kwa hivyo wanatorokea pangoni. Je

page_text:

P1	Hapo zamani kuliondokea mvulana mmoja aliyeitwa Demane. Alikuwa na pacha mwenzake aliyeitwa Demazane.
P2	Wazazi wao walipofariki,  Demane na Demazane walienda kuishi na mjomba wao. Kwa mjomba,  walichapwa na kupatiwa uji mwepesi mara moja tu kwa siku. Kwa sababu hiyo,  walitoroka.
P3	Hawakuwa na nyumba,  kwa hivyo waliamua kuishi pangoni. Waliogopa kwa sababu majitu yaliyokula watu yaliishi karibu. Waliunda mlango wenye nguvu. Wakafunga kiingilio na kuacha mashimo mawili ya kupitisha hewa na mwangaza. Demane akamwambia dadake,  "Baki humu pangoni nikatafute chakula. Kamwe usipike nyama. Majitu hupenda sana harufu ya nyama."
P4	Kila jioni Demane alirudi na nyama ya sungura,  ndege au paa. Kila aliporudi pangoni aliimba: Demazane,  Demazane,  nimefika kwenye pango,  nifungulie mlango,  ndiye mimi si uongo,  nimewinda na korongo,  tupike kwa kikaango,  ufungue kwa mpango,  asiingie muongo.
P5	Demazane alichoka sana kukaa pangoni peke yake. Siku moja kakake alipoondoka,  naye Demazane alitoka na kwenda matembezi. Aliona mto mdogo akaogelea kwa furaha sana. Pia alipanda miti akaendelea kustarehe. Alifurahia uhuru wa kucheza. "Labda hakuna majitu," aliwaza. "Pengine mjomba alisema kuna majitu ili kututisha tu."
P6	Kesho yake alipata ukakamavu. Aliuwasha moto pangoni ili kuondoa baridi. Kwa kuogopa majitu,  aliufunga mlango kabisa. "Nina hakika hakuna hatari nikichoma nyama kwa moto huu. Chakula cha kuchomwa ni kitamu." Demazane aliwaza.
P7	Demane aliporudi nyumbani aliimba kama kawaida: Demazane,  Demazane,  nimefika kwenye pango,  nifungulie mlango,  ndiye mimi si uongo,  nimewinda na korongo,  tupike kwa kikaango,  ufungue kwa mpango,  asiingie muongo. Alimfungulia mlango akaingia. Alipoona nyama iliyochomwa,  Demane aliuliza,  "Ulichomaje nyama bila moto?" "Nilichoma nyama hii kwenye jua nje ya pango," Demazane alijibu upesi. Kwa vile Demane alikuwa amechoka hakuuliza swali tena. Waliketi wakendelea kufurahia chakula.
P8	Siku iliyofuata Demazane aliwasha moto na akachoma nyama tena. Alpomaliza kuitayarisha,  alisikia sauti ikiimba kwenye mlango wa pango: Demazane,  Demazane,  nimefika kwenye pango,  nifungulie mlango,  ndiye mimi si uongo,  nimewinda na korongo,  tupike kwa kikaango,  ufungue kwa mpango,  asiingie muongo." Lakini,  sauti hiyo haikuwa kama ya kakake. Demazane akasema," Hapana! Wewe si kakangu. Hiyo sio sauti yake.
P9	Baada ya muda mfupi alisikia sauti tena ikiimba: Demazane Demazane,  nimefika kwenye pango,  nifungulie mlango,  ndiye mimi si uongo,  nimewinda na korongo,  tupike kwa kikaango,  ufungue kwa mpango,  asiingie muongo. Sauti hiyo ilifanana sana na ya kakake kwa hivyo Demazane aliufungua mlango.
P10	Jitu kubwa lenye nywele mwili mzima lilijaa mlangoni.  Likamchukua Demazane haraka. Demazane aliweza kuliokota jivu la jikoni  na  kulibeba. Alipokuwa akibebwa alimimina jivu lile njiani walikopitia.
P11	Demane aliporudi alipata mlango ukiwa wazi na Demazane hakuwa ndani. Lakini aliona jivu lililomwagwa kulekea msituni. Alifuata jivu hilo mpaka alipouona moto mbali.
P12	Demane aliona jitu lililojaa nywele limeketi karibu na moto. Mkoba mkubwa ulikuwa karibu nalo. Alisongea karibu nalo akichechemea kama mtu aliyeumia mguu. "Tafadhali baba,  naomba maji ya kunywa. Nimeumia mguu." Demane alisema. "Ngoja nikuletee maji lakini usiguse mkoba wangu." Jitu lilisema huku likiweka mkoba ule vizuri ndani ya nyumba.
P13	Jitu lilipoondoka kwenda mtoni,  Demane alikata kamba ya mfuko,  ukafunguka na dadake akatoka. Demane aliubadilisha mkoba huo na wake uliojaa nyuki. Kisha yeye na dadake wakajificha na kungoja kuona kitakachotokea.
P14	Jitu lilirudi na maji pamoja na watoto wake wawili – msichana na mvulana. Likamwambia msichana,  "Kuna mlo mtamu ndani ya mkoba. Nenda ukaulete!" Msichana alifungua mkoba kuona kilichokuwa ndani. Nyuki walimwuma mkono akalia kwa sauti,  "Inauma,  inauma." "Nenda ukamsaidie," jitu lilimwambia mvulana kwa sauti. Mvulana pia aliumwa akalia kwa uchungu.
P15	"Msinifanye mjinga," jitu lilisema kwa sauti likajitoma ndani ya nyumba. Liliufunga mlango na kufungua ule mkoba.  Nyuki wale walichomoka kwa wingi na kumwuma kichwani,  masikioni na machoni. Lilishindwa kuona likarukaruka na kulia kwa uchungu mwingi.
P16	Jitu lilikimbia kuelekea kwenye bwawa la maji. Lilichopeka kichwa kwenye matope likakwama huko. Liligeuka na kuwa kisiki cha mti uliokatwa. Nyuki walijenga nyumba yao kwenye kisiki hicho. Baadaye,  Demane na Demazane walifurahia asali tamu kutoka kwa mzinga huo wa nyuki.

images:

illustrations/pages/2636.png
illustrations/pages/2635.png
illustrations/pages/2636.png
illustrations/pages/2637.png
illustrations/pages/2638.png
illustrations/pages/2639.png
illustrations/pages/2640.png
illustrations/pages/2641.png
illustrations/pages/2642.png
illustrations/pages/2643.png
illustrations/pages/2646.png
illustrations/pages/2644.png
illustrations/pages/2645.png
illustrations/pages/2647.png
illustrations/pages/2648.png
illustrations/pages/2649.png

translations:

Ekegusii (Translation)	Demane Na Demazane	id=2964
Ekegusii (Translation)	Demane Na Demazane	id=3078
English (Original)	Demane and Demazane	id=2651
isiZulu (Translation)	Udemane Kanye No Demazane	id=10672
Kikamba (Translation)	Ndemane Na Ndemanzane	id=2938
Kiswahili (Adaptation)	Demane Na Demazane	id=10372
Lugbarati (Translation)	Dramani Pi Draru Be	id=7454
Lumasaaba (Translation)	Mukhwana Ni Namono	id=10676
Ng’aturkana (Adaptation)	Demane Ka Demazane	id=10371
Ng’aturkana (Translation)	Demane Ka Demazane	id=10648
Oluwanga (Translation)	Mukhwana Nende Mulongo	id=10679
Sepedi (Translation)	Demane Le Demazane	id=10654
Sesotho (Lesotho) (Translation)	Limane Le Limazane	id=10664
