url:	http://africanstorybook.org/reader.php?id=17650&d=0&a=1
id:	17650
title:	የአይጦች ንጉሥ ልጅ
author:	መዘምር ግርማ
artist:	Salim Kasamba
lang:	Amharic
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/17650.png
desc:	የዓለም ታላቁ ንጉሥ ለልጁ የምትስማማ ሚስት እንዴት ነው የሚመርጠው? (ይህ ተረት መጀመሪያ የተተረተው በመርጋ ደበሎ ሲሆን የእንግሊዝኛውን ቅጂ የጻፉት ደግሞ ኤሊዛቤት ሊያርድ ናቸው፡፡)

page_text:

P1	አንድ በጣም ኩሩ የአይጦች ንጉሥ ነበር፡፡ ''አይጦች በዓለም ላይ ድንቅ እንስሳት ናቸው'' ይላል፡፡ ሁሉም ሌሎች አይጦች በንግግሩ ይስማማሉ፡፡ ''ልክ ነዎት'' ይሉታል ሁሉም በአንድ ድምጽ፡፡ ''በዓለም ላይ ድንቅ ፍጥረታት ነን፡፡''
P2	''በዚህች ዓለም በጣም ደንቁ ንጉሥ እኔ ነኝ'' አለ የአይጦቹ ንጉሥ፡፡ ''ልክ ነዎት! በዓለም ላይ ወደር-የለሽ ንጉሥ ነዎት'' በማለት ሁሉም አይጦች ጮሁ:.
P3	''ልጄ በዓለም ላይ አቻ የማይገኝለት ልዑል ነው'' አለ የአይጦቹ ንጉሥ፡፡ ''እንስማማለን! ልጅዎት በዓለም አቻ የማይገኝለት ልዑል ነው'' ሲሉ ሁሉም አይጦች ስምምነታቸውን ገለጹለት፡፡.
P4	''ለልጄ ሚስት እንፈልግለት'' አለ የአይጦቹ ንጉሥ ለአዛውንቶቹ፡፡ ''አይጥን የሚስተካከል ሌላ ማንም እንስሳ የለም፡፡ ልጄ በዓለም አለች የተባለችውን ሴት ማግባት አለበት፡፡ ግን የት እናግኛት ያችን ልጅ?''.
P5	አዛውንቶቹ ለረጅም ጊዜ አሰቡ፡፡ ከዚያም አንዳቸው እንዲህ ሲሉ ተናገሩ፣ ''ከኛ የሚበልጥ አንድ ሰው አለ፡፡'' ''ማነው በል?'' ሲል የአይጦቹ ንጉሥ ጠየቃቸው፡፡ ''ፈጣሪያችን ነው'' አሉ ሽማግሌው፡፡ ''ልክ ብለዋል'' አለ ንጉሡ፡፡ ''ፈጣሪያችን ከኛ በላይ ነው፡፡ ሂዱና ልጅህን ዳርልን በሉት፡፡''
P6	አዛውንቶቹ አይጦች ወደ ሰማይ ፈጣሪያቸውን ለማግኘት ሄዱ፡፡ ''እባክህ'' በማለት ጀመሩ፡፡ ''የንጉሣችን ልጅ የሆነው ልዑላችን በዓለም ድንቅ የተባለ ፍጥረት ነው፡፡ ልጅህን ብትድርልን ብለን ነው አመጣጣችን፡፡
P7	ፈጣሪም ፈገግ አለና ''እውነት ልዑላችሁ ከዓለም ሁሉ ድንቅ ፍጥረት ከሆነ ለልጄ በጣም ይበዛባታል፡፡ ከሷ የበለጠች ማግባት አለበት'' አለ ፈጣሪ፡፡ ''ማነች ከሷ የምትበልጠው?'' ሲሉ አይጦቹ ጠየቁት፡፡ ''እንቁራሪት ከኔ በላይ ነው'' አለ ፈጣሪ፡፡ ''እንቁራሪት ሰማይ ድረስ መጥቶ ይሸፍነኛል፡፡ ከሱ ማምለጥ አልችልም፡፡ ላባርረው አልችልም፡፡ እሱን ሂዱና ልጅህን ዳርልን በሉት፡፡
P8	አዛውንቶቹም ወደ ንጉሣቸው ሄዱ፡፡ ''ፈጣሪ ሁልጊዜም ትክክል ነው'' አለ የአይጦቹ ንጉሥ፡፡ ''እንቁራሪት ይበልጠዋል፡፡ ሂዱና እንቁራሪትን ልጅህን ለልጃችን በሉት፡፡''
P9	በዚህም መሰረት ሽማግሌዎቹ ወደ እንቁራሪቱ ሄዱ፡፡ ''ልዑላችን ከዓለም እንስሳት ሁሉ ታላቁ ነው፡፡ ልጅህን ለማግባት ይፈልጋል'' አሉት፡፡ ''እስኪ ትንሽ ስለሱ ንገሩኝ'' አለ እንቁራሪቱ፡፡ ''ጎበዝ ነው፤ ቆንጆም ነው'' ሲሉ ንግግራቸውን ጀመሩ፡፡ ''በቃችሁ!'' አላቸው እንቁራሪቱ፡፡ ''ለልጄ በጣም ይበዛባታል፡፡ ከኔ ከሚበልጥ ጋር መጋባት አለበት'' አላቸው፡፡
P10	''ከእንቁራሪት ደግሞ የሚበልጥ ማነው?'' ሲሉ ሽማግሌዎቹ ጥያቄ አቀረቡ፡፡ ''ንፋስ ትበልጠኛለች'' አለ እንቁራሪቱ፡፡ ''አሽቀንጥራ ነው የምትጥለኝ፡፡ ጭራሽ አልቋቋማትም እኮ፡፡ በሉ ልጅሽን ዳሪልን በሏት'' ሲል ምክሩን ለገሳቸው፡፡.
P11	ሽማግሌዎቹ ወደ አይጦቹ ንጉሥ ሄዱ፡፡ ''አይ አንቁራሪት! ልክ ነው እኮ'' አለ ንጉሣቸው፡፡ ''ንፋስ እውነትም ከሱ ታይላለች፡፡ በሉ ሂዱና ልጅሽን ዳሪልን በሏት'' አላቸው፡፡
P12	ሽማግሌዎቹም ንፋስን ለማግኘት ሄዱ፡፡ ''ታላቋ ንፋስ ሆይ'' በማለት ጀመሩ፡፡ ''ከአይጦች ንጉሥ ተልከን ነው አመጣጣችን፡፡ ከዓለም ታላቁ ንጉሥ ሲሆን፤ ልጅሽ ልጁን እንድታገባ ይፈልጋል'' ''በእውነት የዓለም ሁሉ ታላቅ ንጉሥ ነው?'' ስትል ንፋስ ጠየቀች፡፡ ''ለልጄ እጅግ ሲበዛባት ነው፡፡ ልዑላችሁ ሌላ የበለጠ መፈለግ አለበት'' አለቻቸው፡፡
P13	''ከንፋስ ደግሞ የሚበልጥ ማነው?'' በማለት ሽማግሌዎቹ ጠየቁ፡፡ ''ተራራ ይበልጠኛል'' ሲል ንፋስ መለሰላቸው፡፡ ''ወደሱ ስንትና ስንት ጊዜ እነፍሳለሁ፤ ግን ንቅንቅ አይልልኝም፡፡ ሂዱና ተራራን ልጅህን ዳርልን በሉት፡፡'' አዛውንቶቹም ወደ ንጉሣቸው ተመልሰው ሄዱ፡፡ ''አዎን!'' ሲል ጮኸ፡፡ ''ንፋስ አልተሳሳተም፡፡ በሉ ሂዱና ተራራውን አናግሩት፡፡''.
P14	በመሆኑም አዛውንቶቹ ሄደው ተራራውን አናገሩት፡፡ ''እንደምትሉት ልዑላችሁ ሃይለኛና ታላቅ ነው?'' ሲል ተራራ ጠየቃቸው፡፡ ''ከሆነማ ለልጄ ይበዛባታል፡፡ ከሷ የበለጠችውን ማግባት አለበት'' ''ማነች? ማነች?'' ሲሉ አዛውንቶቹ ጠየቁ፡፡ ''የዱር አይጥ ከኔ ይበልጣል'' አላቸው ተራራው፡፡   ''እኔን እየቦረቦረ ጎሬ ሲሰራ መቼ አስቆመዋሁ?''
P15	አዛውንቶቹ ወደ ንጉሣቸው ተመልሰው ሄዱ፡፡ ንጉሣቸውም ''የዱር አይጡ! አይጠመጎጥ? ወዳጄ እኮ ነው፡፡ ልጁ ለልጄ ጥሩ ሚስት ትሆነዋለች፡፡''
P16	ልዑሉ አይጥም የአይጠመጎጥን ልጅ አገባ፡፡ ለብዙ ዓመታም በደስታ ኖሩ፡፡

images:

illustrations/pages/17351.png
illustrations/pages/17336.png
illustrations/pages/17337.png
illustrations/pages/17339.png
illustrations/pages/17340.png
illustrations/pages/17341.png
illustrations/pages/17342.png
illustrations/pages/17343.png
illustrations/pages/17344.png
illustrations/pages/17345.png
illustrations/pages/17346.png
illustrations/pages/17347.png
illustrations/pages/17348.png
illustrations/pages/17349.png
illustrations/pages/17350.png
illustrations/pages/17351.png
illustrations/pages/17352.png

translations:

English (Original)	Rat King’S Son	id=17648
