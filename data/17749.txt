url:	http://africanstorybook.org/reader.php?id=17749&d=0&a=1
id:	17749
title:	Iinlwana Zanamhlanje
author:	Mduduzi Lucky
artist:	Abraham Muzee and Rob Owen
lang:	isiNdebele
level:	First sentences
lic:	Creative Commons: Attribution 4.0
thumb:	http://africanstorybook.org/illustrations/covers/17749.png
desc:	Ukutlolwa kwendatjana le kukhuthazwe lithabo abantwana ababanalo lokha nabafundelwa namkha bathiyelwa iinolwana-ndabuko. Ngokubeka emukhumbulweni zoke iinolwana-ndabuko engakhe ngazifunda ezinye ngathiyelwa zona ebuncanini bami

page_text:

P1	Kwasukelasukela cozi. Kade khulu ugubudu asadla ubulongwe,  kwakukhona iinlwana zemihlobo yoke.
P2	Iinlwanezi zazinomelusi wazo onguPhiri usomilingo. Kuthiwa zazikghona ukwenza iimfiso kuye bese azifezekise ngombana wayenamandla amakhulu.
P3	Iinlwanezi begade zihlala entabeni ede begodu ipilo yayimunandi ngebanga lobunengi bokudla ezazinakho.
P4	Isiga esenzekako sabangela bonyana iinlwanezi zitjhuguluke zingasaba ngendlela ezazingayo,  kodwana zibe ngale esizibona zingayo namhlanje.
P5	Kwathi ngomunye unyaka ngesikhathi sesilimela,  kwasahlela isomiso esikhulu. Kwatjha utjani,  koma imilambo kanye nendawo yaphenduka ibhudu.
P6	Iinlwana nazo besele zithoma ukonda nokutshwenyeka emoyeni. Bewuzizwa sele zibuzana zisithi,  "kazi kwenzekani ephasini lekhethu?"
P7	Umqasa nawo ubegade ungakazibeki phasi ngokutshanya kwawo. Begade urhatjha ivangeli lokobana iphasi liyabhubha.
P8	Iinlwana zabamba umhlangano. Zaqunta ukuya kuPhiri usomilingo ziyokubuza bona kwenekani ephasini lazo.
P9	Zaphetha ngokukhetha ibhubezi bonyana lizikhulumele nazifika erholweni lakaPhiri ngombana linelizwi elikhulu.
P10	Ibhubezi lathomisa lathi,  "Phiri somilingo. Melusi weenlwana zoke,  sibawa usihlathululele bonyana kwenzekani ephasini lekhethu."
P11	Kwathula kwathi du kwavunguza umoya ohlebako. Kwavela isithunzi esikhulu esinzima saphenduka uPhiri. Amezwi wakhe athi,  "iphasi alibhubhi,  kodwana liyatjhuguluka. Nani zilungiseleleni ukutjhuguluka."
P12	Isomiso saragela phambili bekwaba lihlobo lonyaka wesithathu. Iinlwana ezinganamandla bezilele ubujadujadu zifa zibulawa yindlala.
P13	IFukwana yabona bonyana ayisakghoni ukujamelana nokubona isizi langamalanga. Yanyula ukufisa kuPhiri bona ayenze ikhambe ngaphasi kwehlabathi,  khona ingeze yabona amatlhuwo la.
P14	Imbuduma yona yayokufisa bona uPhiri ayenze ibenamandla,  khona izakwazi ukubambelela ngesikhathi esinzima.
P15	Iinyoni namazuba,  zakhetha bona uPhiri aziphe iimpiko ziphaphe zikwazi ukufika kude lapha kunokudla khona.
P16	Idlanga lona laqabanga ngobuhlakali obukhulu. Lafisa bona uPhiri alenze lidle iinlwana ezifileko,  khona lizakuba nokudla okunengi.
P17	Le-ke,  yindlela imikghwa yeenlwana yeza ngakho. Cozi Cozi iyaphela.

images:

illustrations/pages/16540.png
illustrations/pages/17194.png
illustrations/pages/17188.png
illustrations/pages/17711.png
illustrations/pages/17741.png
illustrations/pages/17714.png
illustrations/pages/17715.png
illustrations/pages/17748.png
illustrations/pages/17157.png
illustrations/pages/17724.png
illustrations/pages/17743.png
illustrations/pages/17705.png
illustrations/pages/17730.png
illustrations/pages/17744.png
illustrations/pages/17745.png
illustrations/pages/17746.png
illustrations/pages/17735.png
illustrations/pages/16663.png

translations:

