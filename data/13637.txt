url:	http://africanstorybook.org/reader.php?id=13637&d=0&a=1
id:	13637
title:	Eŋe Erabuse
author:	Bukheye Mulongo Christopher
artist:	Catherine Groenewald, Stephanie Simpson, Rob Owen, Marleen Visser, Jesse Pietersen and Mango Tree
lang:	Lunyole
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/13637.png
desc:	 olugano luli hu dwaaya

page_text:

P1	Maani gatega omutego Wambeba naali mu hisuli namubona. Gatega omutego guno eno pwaloma ati,  "Leha tege omutego guno naheeta embeba eyiteganya muno."
P2	Wambeba gemulula gaaja galoma,  Wangoho ati,  "Wadwaayawe,  Maani aŋwa hutega omutego munju buwe."
P3	Kwegayiriiye,  sala amagesi otiine ogutegule,  ohene ogugosyeŋo,  kubanga guja huleeta ebigosi. Enter text here.
P4	Wadwaaya gageene era gaahajala ati,  "Bbeee sipanga huhola ehyo."
P5	Wambeba gaŋwaŋo nga aheja Wambusi nga amuloma ehiitu cehyene ehyalomire Wadwaaya. Wambusi gagobolamo ati,  "Ebyo bibyo. Ese mbula aŋa mutego gupambiraho."
P6	Wambeba sigademba. Gatiina ewa Waŋombe nga amuloma cehyene.
P7	Waŋombe gabbuha ati,  "Ese sindya nyama. Ndya nyaasi n'olwehyo mbula aŋa mutego ogwo guna hanjolereho. Pwere aŋo!"
P8	Wambeba gageme aŋaatu ŋaŋe munju mu hisuli gaŋoleera. Waali oheja omutego nga gubbaliha. Mu hubbaliha ohwo gwapapasa temu emba ate ekambwe. Yaali kolakima.
P9	Maani omweene hutega mutego ganyanguha gaaje abone ehya papahiise.
P10	Nigoolire esolo ekambwe nj'eyamusangalira. Etemu yamuluma efunda edatu era gaaba nataŋone. Gaafa!
P11	Bino byosi byaliŋo Wambeba nalengereeye era nabona.
P12	Nibahenire ohusiiha Maani,  egulo ŋaaliŋo omukolo ogwohumwiisa emagombe. Ohuhola omukolo guno basala mbusi.
P13	Nolw'ehyo batiina basitula Wambusi. Ko nibamuŋira ohumusala galanga,  omuŋi w'amagesi,  Wambeba amuyeede. Wambeba gageene,  gamuhebulisa ebibono ebigahajala hulula. Gamuloma ati,  "Wange tiina bulaŋi,  ja ohene ogwo."
P14	Wambusi gatiinanga alira ati,  "Eŋe erabuse liita musiru." Omukolo ogwa goboyeho gwaali gwa hwohya hasanja.
P15	Ogwo guholewa dwaya ya ngoho. Baŋamba Wadwaaya ohuja ohuhubba huhihoso ohwohya ahasanja. Wadwaaya galanga Wambeba adulume amuŋonie. Wambeba gegaaniye nahebulira ebi Wadwaaya gahaajala huby'omutego.
P16	Wambeba galomire Wadwaaya ati,  "Otahena gugwe gumulindirira. Ja ohene ogwo." Wadwaaya gatiinanga aŋoola eno pwaloma ati,  "Natalegerwa gatiina ninago ebuhwe!"
P17	Ohwabya olumbe nihwoolire,  bajiira ŋombe kubanga nj'ehola omukolo gw'ohabya. Eŋombe niyalanga Wambeba yesi gahaajala nagaana ohuyeeda.
P18	Eŋombe yatiinanga erira amaŋeŋe n'eroma yiiti,  "Nataŋulira hulabulwa aŋulira hageso nihalomaloma."
P19	Nalehanga bali hwabya n'ese niija ohubaganiraho ahagano hange hano.

images:

illustrations/pages/13399.png
illustrations/pages/13394.png
illustrations/pages/13581.png
illustrations/pages/13578.png
illustrations/pages/13362.png
illustrations/pages/1607.png
illustrations/pages/13392.png
illustrations/pages/10469.png
illustrations/pages/10771.png
illustrations/pages/10771.png
illustrations/pages/10466.png
illustrations/pages/13367.png
illustrations/pages/13572.png
illustrations/pages/13572.png
illustrations/pages/1607.png
illustrations/pages/1614.png
illustrations/pages/13382.png

translations:

