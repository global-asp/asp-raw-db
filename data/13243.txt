url:	http://africanstorybook.org/reader.php?id=13243&d=0&a=1
id:	13243
title:	Wimbo Wa Sakima
author:	Ursula Nafula
artist:	Peris Wachuka
lang:	Kiswahili
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/13243.png
desc:	Mvulana asiyeona anaimba vyema sana na kumliwaza tajiri. Soma uone jinsi alivyozawadiwa.

page_text:

P1	Sakima aliishi na wazazi wake na dada yake wa miaka minne. Waliishi katika shamba la mtu tajiri. Nyumba yao ya nyasi ilikuwa mwisho wa safu ya miti iliyopendeza.
P2	Sakima alipokuwa na umri wa miaka mitatu,  aliugua na kupoteza uwezo wa kuona.   Hata hivyo,  Sakima alikuwa mvulana mwenye talanta.
P3	Sakima alatenda mambo mengi ambayo wavulana wengine wa umri wake hawakufanya.   Kwa mfano,  angeketi na watu wazima na kujadili mambo muhimu.
P4	Wazazi wa Sakima walifanya kazi katika nyumba ya yule tajiri.   Waliondoka nyumbani asubuhi na mapema na kurudi jioni.   Sakima aliachwa na dadake.
P5	Sakima alipenda kuimba sana nyimbo.   Siku moja mamake alimuuliza,  "Sakima,  unajifunza nyimbo hizi kutoka wapi?"
P6	Sakima alimjibu,  "Nazisikia akilini mwangu kisha naziimba." Mamake hakumwelewa.
P7	Sakima alipenda kumwimbia dadake hasa alipohisi njaa.   Dadake alimsikiliza na kucheza.
P8	"Tafadhali Sakima,  imba  tena," dada yake angemsihi.   Sakima angekubali na kuimba mara nyingine.
P9	Jioni moja,  wazazi wake waliporudi nyumbani,  walikuwa kimya sana.   Sakima alijua kwamba lazima kulikuwa na jambo mbaya.
P10	"Kuna shida gani,  mama,  baba?" Sakima aliuliza.   Sakima aligundua kwamba mwana wa tajiri wao alikuwa amepotea.   Tajiri alihuzunika na kuwa na upweke mkubwa.
P11	"Labda atafurahi tena  nikimwimbia," Sakima aliwaambia wazazi wake.   Wazazi wake walidharau wazo lake.   "Yeye ni tajiri. Wewe ni mvulana asiyeona. Unadhani wimbo wako utamsaidia?"
P12	Hata hivyo,  Sakima hakukata tamaa.   Dada yake vile vile alimpa moyo,  "Nyimbo za Sakima hunituliza mimi nikiwa na njaa. Zitamtuliza tajiri vile vile."
P13	Siku iliyofuata,  Sakima alimuuliza dadake amwongoze hadi kwenye nyumba ya tajiri.
P14	Alisimama chini ya dirisha moja na kuanza kuimba wimbo wake alioupenda.   Pole pole,  kichwa cha tajiri kilionekana dirishani.
P15	Wafanyi kazi wote waliacha kazi zao wakamsikiliza Sakima.   Hata hivyo,  mwanamme mmoja alisema,  "Hakuna aliyefaulu kumtuliza bwana. Je,  huyu mvulana asiyeona ataweza kumtuliza?"
P16	Sakima alipomaliza kuimba wimbo wake alianza kuondoka.   Tajiri alitoka nje kwa haraka na kusema,  "Tafadhali,  imba tena."
P17	Wakati huo huo,  watu wawili walikuja wakiwa wamembeba mtu kwenye machela.   Walimkuta mwana wa tajiri akiwa amechapwa na kuachwa kando ya barabara.
P18	Tajiri alifurahi sana kumwona mwana wake tena.   Alimzawadi Sakima kwa kumliwaza.   Aliwapeleka mwanawe na Sakima hosipitali ili Sakima aweze kusaidiwa kuona tena.

images:

illustrations/pages/13105.png
illustrations/pages/13101.png
illustrations/pages/13102.png
illustrations/pages/13103.png
illustrations/pages/13104.png
illustrations/pages/13105.png
illustrations/pages/13106.png
illustrations/pages/13107.png
illustrations/pages/13108.png
illustrations/pages/13109.png
illustrations/pages/13111.png
illustrations/pages/13110.png
illustrations/pages/13112.png
illustrations/pages/13113.png
illustrations/pages/13114.png
illustrations/pages/13115.png
illustrations/pages/13116.png
illustrations/pages/13117.png
illustrations/pages/13118.png

translations:

