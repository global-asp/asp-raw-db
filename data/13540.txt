url:	http://africanstorybook.org/reader.php?id=13540&d=0&a=1
id:	13540
title:	Wambuzi Isabazinga Omufere
author:	Alice Nakasango
artist:	Marleen Visser
lang:	Lusoga
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/13540.png
desc:	Buti oidhi lwaki embuzi dhiba dha nkandya!

page_text:

P1	Agho olwatuuka,  yabaayo embuzi eyayetebwanga Igodhoobe. Wambuzi Igodhoobe yali Kyabazinga wa kyayiro kya ba wansolo ni ba wanhonhi. Yalinga mu bulamu bulungi. Lwaali lunaku lulala,  Wambuzi Igodhoobe yaayeta ba wansolo ni ba wanhonhi bonaboona mu kyayiro ku lwekobano.
P2	"Mikwaano gyange,  mbeese lwa kuba nafunie ekilooto," Igodhoobe Kyabazinga bwe yakoba. Bonaboona ba wansolo ni ba wanhonhi baasiriikirira. Baaghulirisa Kyabazinga na bwegendereza.
P3	"Naloose nga bangi eb' ekika kyaife bafiire lwa kuba bazira mmere na maadhi!" Kyabazinga Igodhoobe bwe yakoba. Ba Wansolo ni ba wanhonhi bwe baaghulira ekilooto,  beelaliikirira inho. "Kiki kye twidha okukola buti?" Puusi bwe yabuuza.
P4	Wankoko ni Wambaati baaleeta ekiloghoozo. Era baakoba bati,  "Buli mulala kwife aleete emmere era agite mu kyagyi kya Kyabazinga." Bonaboona ba wansolo baikirizagania n'ekiloghoozo kino.
P5	Kyabazinga Igodhoobe yaakola eiteeka. Yaalagira ati,  "Mufune emiguwa. Musibe buli oyo ataaleete mmere mu kyagyi kyange era mumuleete yendi."
P6	Oluvainhuma lwa kino,  kyali kiseera kya Igodhoobe okumalaku ekisandha kye ekyobwakyabazinga. Bonaboona ba wansolo ni ba wanhonhi ab'omumaka bakungaana baalonda Puusi okuba Kyabazinga omuyaaka.
P7	Aye Wambuzi Igodhoobe yaaloba okwikiriza Puusi nti ni Kyabazinga. "Ndi Kyabazinga. Era ezira Kyabazinga wundi. Tisobola kwikiririza mu kisolo kindi," Wambuzi Igodhoobe bwe yakoba.
P8	Kyabazinga omuyaaka yaalagira ebisolo bitwaale emmere mu kyagyi kya Kyabazinga omuyaaka. Aye Wambuzi Igodhoobe tiyatwaala mmere waire. "Wambuzi Igodhoobe bwe yali Kyabazinga,  ife twenatweena twamugondhera. Buti iye tayenda kugondhera Kyabazinga muyaaka. Kiki kye tugya okumukola?" Wante ni Wankoko bwe baabuuza.
P9	Ba Wansolo ni ba wanhonhi bonaboona ab'omumaka baali basungughavu. "Iye aloghooza ati wandhaghulo inho kwife," Ba wansolo ni ba wanhonhi bonaboona bwe baakoba.
P10	Wambwa yaakoba,  "Namuyamba bwe yali Kyabazinga. Tinatendukanga bwiire. Nga ntambula eno n'ere okumuyamba."
P11	Wantaama yaakoba,  "Nze naamugha ebyooya byange okubwiika abaana be."
P12	Wambiidhi yaakoba,  "Iye bwe yali Kyabazinga,  yakobera bakwaano ati nze ndya inho. Aye nze nalinga mu nnimiro ye nga nnima na kwiiruula mu duuma na bulo bwe."
P13	Wantaama yaabuuza,  "Yakoba ki? Ati olya inho? Yali aloghooza ati aidha kuba Kyabazinga walubeerera?" Me Wantaama yaayongeraku ati,  "Akitegeere nga takaali Kyabazinga buti. Tiidhi lwaki yeefula ow'ekitalo."
P14	Bonaboona ba wansolo baaseka era baikiriza bati Wambuzi Igodhoobe ali n'okutwaala emmere mu kyagi kya Kyabazinga omuyaaka. Puusi,  Kyabazinga omuyaaka yaalagira Wambuzi Igodhoobe okwidha y'ali.
P15	Ba wansolo bwe baagya okutwaala Wambuzi Igodhoobe,  iye yali atyaime ku ntebe nga na amagulu asazeeku. Wante yaatyaama kumpi ni Wambuzi Igodhoobe era yaamukobera Kyabazinga omuyaaka ky'akobye. "Tiidha kugya ya Puusi. Ezira Kyabazinga wundi okutoolaku Nze. Bw'ofuuka Kyabazinga,  oba Kyabazinga buliidho," Wambuzi Igodhoobe bwe yairamu.
P16	"Twidha kukusiba n'emiguwa era tukutwaale ye Kyabazinga omuyaaka," Wantaama ni iseekooko bwe baakoba.
P17	Wante yaasiba Wambuzi Igodhoobe ku mukira gwe. Meeni yaaghaluza Igodhoobe okumutwaala ewa Kyabazinga. Wantaama,  Wambaati,  Iseekooko ni Wankoko baalenkaana nga Wante ekulubeesa Wambuzi Igodhoobe. Bonaboona balenkaanira kulala bati,  "Twaala embudyaadi y'enkandya eno ewa Kyabazinga waife omuyaaka!"
P18	Okuva n'olwo,  buli mbuzi eloba okuva mu kifo bw'esikulwa. Eloghooza eti oli kugighaluza kugitwaala mu mbuga ya Kyabazinga.

images:

illustrations/pages/13362.png
illustrations/pages/13351.png
illustrations/pages/13350.png
illustrations/pages/13352.png
illustrations/pages/13353.png
illustrations/pages/13362.png
illustrations/pages/13354.png
illustrations/pages/13363.png
illustrations/pages/13355.png
illustrations/pages/13357.png
illustrations/pages/13356.png
illustrations/pages/13358.png
illustrations/pages/13359.png
illustrations/pages/13360.png
illustrations/pages/13361.png
illustrations/pages/13364.png
illustrations/pages/13365.png
illustrations/pages/13366.png
illustrations/pages/13367.png

translations:

English (Translation)	Goat, the False King	id=13541
French (Translation)	Le Faux Roi Bouc	id=14526
isiZulu (Translation)	Imbuzi, Inkosi Eyayingenalo Iqiniso	id=16090
Portuguese (Translation)	Bode, O Rei Falso	id=16652
