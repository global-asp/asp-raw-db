url:	http://africanstorybook.org/reader.php?id=15032&d=0&a=1
id:	15032
title:	Siku Niliyokwenda Jijini
author:	Ursula Nafula
artist:	Brian Wambi
lang:	Kiswahili
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/15032.png
desc:	Mvulana anaondoka nyumbani kwenda kwa mjombake katika jiji kubwa. Hajui ikiwa atawahi kurudi kijijini mwao tena.

page_text:

P1	Kituo kidogo cha mabasi kijijini mwetu kilikuwa na shughuli nyingi. Basi zilijaza mizigo. Abiria walitafuta basi walizotaka kuabiri. Kondakta waliwaelekeza abiria katika basi tofauti.
P2	Nilimsikia kondakta mmoja akiita kwa sauti,  "Jiji! Jiji! Wanaoenda magharibi!"  Lile ndilo basi nililohitaji kuabiri kwa usafiri wangu.
P3	Basi la kwenda jijini lilikuwa karibu kujaa. Hata hivyo,  watu zaidi walitaka kupanda. Baadhi yao walipakia mizigo chini ya basi. Wengine waliiweka katika sehemu ya juu ya basi.
P4	Baadhi ya abiria walishika tiketi zao huku wakitafuta viti vilivyokuwa wazi. Wanawake waliokuwa na watoto wachanga waliwatayarisha kwa safari hiyo ndefu.
P5	Nilipenyeza ndani nikapata kiti karibu na dirisha. Abiria aliyeketi karibu nami alishika karatasi ya plastiki ya kijani kibichi. Alivaa viatu vilivyozeeka na koti kukuu.
P6	Nilitazama nje nikatambua kwamba nilikuwa naondoka kijijini mwangu,  mahali nilipolelewa. Nilikuwa naenda katika jiji kubwa.
P7	Upakiaji mizigo ulikamilika na abiria wakawa wameketi. Wachuuzi walizidi kusukumana kutaka kuuza bidhaa zao. Walitaja kwa sauti majina ya bidhaa walizouza. Maneno yao yalinifurahisha.
P8	Baadhi ya abiria walinunua vinywaji. Wengine walinunua vitavunaji vidogo na kutavuna. Tusiokuwa na fedha,  tulitazama tu.
P9	Shughuli hizi zilikatizwa kwa mlio wa honi ya basi. Tulikuwa tayari kuondoka. Kondakta aliwataka wachuuzi kushuka.
P10	Wachuuzi walisukumana kushuka nje. Wachache waliwarudisha abiria masalio ya hela zao. Wengine walifanya juhdi za mwisho kuuza bidhaa zao.
P11	Basi lilipoondoka kituoni,  nilichungulia dirishani. Nilijiuliza ikiwa ningewahi kurudi kijijini mwetu tena.
P12	Safari ilipoendelea,  nilihisi joto   jingi. Niliyafumba macho nikinuia kulala.
P13	Nilikuwa na maswali mengi. Je,  mamangu atakuwa salama? Je,  sungura wangu watatufaidi? Je,  ndugu yangu atakumbuka kunyunyizia maji miche ya miti yangu?
P14	Njiani,  nilikariri jina la mahali mjombangu aliishi kule jijini. Hatimaye,  nilipatwa na usingizi.
P15	Baada ya saa tisa,  niliamshwa kwa kelele nyingi. Kondakta aliwaita abiria waliokwenda kijijini kwetu. Nilichukuwa mkoba wangu mdogo nikaruka nje.
P16	Basi la kurudi lilikuwa linajaa upesi. Muda mfupi baadaye,  lingeanza safari ya kwenda mashariki. Lililokuwa la mhimu kwangu,  lilikuwa kuanza kutafuta nyumba ya mjombangu.

images:

illustrations/pages/15008.png
illustrations/pages/14993.png
illustrations/pages/14994.png
illustrations/pages/14995.png
illustrations/pages/14997.png
illustrations/pages/14996.png
illustrations/pages/14998.png
illustrations/pages/14999.png
illustrations/pages/15000.png
illustrations/pages/15001.png
illustrations/pages/15002.png
illustrations/pages/15003.png
illustrations/pages/15004.png
illustrations/pages/15005.png
illustrations/pages/15006.png
illustrations/pages/15007.png
illustrations/pages/15008.png

translations:

English (Original)	Day I Left Home for the City	id=15029
