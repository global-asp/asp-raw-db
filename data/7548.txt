url:	http://africanstorybook.org/reader.php?id=7548&d=0&a=1
id:	7548
title:	Inyoni Enisa Imvula
author:	Nal'ibali
artist:	Wiehan de Jager and Nalibali
lang:	isiZulu
level:	Read aloud
lic:	Creative Commons: Attribution-Non Commercial 3.0
thumb:	http://africanstorybook.org/illustrations/covers/7548.png
desc:	Kwakukhona inyoni enhle eyayihlala phakathi emahlathini. Lenyoni yayinisa imvula.

page_text:

P1	Ezweni elibizwa ngeGabon, kwakukhona umuzi owawusekugcineni kwehlathi. Phakathi naleli hlathi,  emagatsheni aphezulu esihlahleni esikhulu kakhulu,  kwakuhlala inyoni yekhethelo ngempela – inyoni eyayikwazi ukunisa imvula.
P2	Kusukela kudala abantu, babegcina lenyoni ithokozile. Babegcina isinkwa esisele, izithelo nobisi olusha lukakhukhunathi. Njalo ngemuva kwesonto noma kwamasonto amabili ithimba labantu basemzini lalihambisa lezi zidlo ezimnandi ehlathini. Uma sebezibeke phansi komuthi, omunye wabo wayedlala isitolotolo esidlalwa ngezithupha.
P3	Ngemuva kwesikhashana nje inyoni yayindiza yehlele phansi ukuze idle, iphuze. Uma isiqedile yayiqala icule iculo elimnandi kakhulu. Yenza lokho nje iphakamise amaphiko ayo anombala oluhlaza okwesibhakabhaka akhazimulayo, kungakapheli nemizuzu emingaki, yayiqala ukuna imvula.
P4	Lokhu kwaqhubeka nokwenzeka iminyaka eminingi. Ngenxa yokuthi imvula yayina njalo, izitshalo zazikhula kakhulu, futhi kunokudla okuningi emzini. Kodwa izinto zaqala ukushintsha kancane kancane. Kwenzeka-ke ukuthi abantu basemzini bahlale bexakekile ngokuthile baqala ukungayinaki inyoni enisa imvula. "Lizona vele," kusho bona. "Sekuyisikhathi sokuthi siyeke ukutotosa lesi siwula senyoni endala!"
P5	Kodwa abantu babenza iphutha. Ngesikhathi beyeka ukunakekela inyoni, nemvula nayo yayeka ukuna. Izitshalo zaqala ukusha zase zifa, nezilwane zazaca futhi zaba buthakathaka. Noma kunjalo akekho umuntu emzini owaya ehlathini ukuyopha inyoni eyayinisa imvula ukudla. Manje base bematasatasa bonke bezama ukuthola imali yokuthenga ukudla edolobhaneni eliseduze.
P6	Ngelinye ilanga elalishisa kakhulu, intombazanyana ebizwa ngoKhethi yanquma ukuya ehlathini ngemuva kokuphuma kwesikole. "Okungenani kuzobe kupholile laphaya phakathi," ezicabangela. Wahamba, wahamba, waze wafika esihlahleni eside okwakuhlala kuso inyoni enisa imvula. UKhethi wabuka phezulu esihlahleni. Ngokuphazima kweso wakhumbula ukuthi ugogo wakhe wayaye ahambe kanjani naye beze ehlathini bezopha inyoni ukudla ngesikhathi esemncane kakhulu.
P7	UKhethi wavula isikhwama sakhe sesikole wase ekhipha ucezu lwesinkwa olwalusele esidlweni sakhe sasemini. Walubeka phansi ngokucophelela ucezu lwesinkwa. Njengoba wayengaphathanga isitolotolo, wacula iculo elidala ayelazi empilo yakhe yonke.
P8	Kwezwakala umsindo omkhulu, inyoni enhle eluhlaza yehla emagatsheni angephezu kwekhanda likaKethi yase iqala ukudla isinkwa. Lapho inyoni seyiqedile ukudla, yavula umlomo wayo yase icula amanothi ayingcwenga ambalwa, amanothi aphezulu. Yase iphakamisa amaphiko ayo akhazimulayo, kusenjalo uKhethi wezwa ukuduma kwezulu. Ngesikhathi efika ekhaya, kwase kuqalile ukuna amathonsi amakhulu emvula ayepholisa isibomvu esishisa kakhulu.
P9	UKhethi wayejabule kakhulu, kwaze kwaba yilapho esetshele abazali bakhe ukuthi kwenzekeni. "Ungazobheda la!" kuthetha unina. "Akusekho umuntu okholelwa ekutheni leya nyoni iphathelene nokuna kwemvula!" 
"Uqinisile umama wakho," kusho ubaba kaKhethi. "Sesinqamukile manje isomiso futhi izinto sezizohamba kahle. Ungamoshi isinkwa esimnandi upha leya nyoni endala enomhobholo ukudla futhi!"
P10	Noma uKhethi engazange aphikisane nabazali bakhe, wazitshela ukuthi benza iphutha. "Ukuba uGogo ubesaphila," ekhuluma yedwa,  "ubezongikholwa!" Ugogo kaKhethi wayeshone eminyakeni embalwa eyedlule. Into eyodwa uKhethi ayesele nayo isitolotolo esindala sikagogo wakhe.
P11	Kwadlula amasonto amabili kungasekho mvula. Zaqala ukusha futhi izitshalo, zaqala nokuvela kakhulu ngaphandle nezimbambo zezilwane ezilambile. Ilanga lashisa ngokungabi naluzwelo esibhakabhakeni esiluhlaza esikhazimulayo. "Anginandaba nokuthi bathini!" kucabanga uKhethi. "Sidinga imvula. Ngizopha inyoni ukudla futhi kusasa!"
P12	Ngakho ekuseni kakhulu osukwini olulandelayo,  ngemuva kokuthatha ucezu lwesinkwa kanye nenkeshezana yamajikijolo abomvu ekhishini,  uKhethi waphuma endlini engabonwa muntu. Waqala uhambo lwakhe oluya phakathi nehlathi. Akazanga ukuthi noyise wayesevukile naye. Ngesikhathi ebona lokho okwakwenziwa indodakazi yakhe, wabona ukuthi yayiyopha inyoni enisa imvula ukudla futhi. "Ngizofundisa le ngane engezwa isifundo!" ekhuluma yedwa ngokuthukuthela. Wahlwitha umnsalo nomcibisholo wakhe walandela uKhethi ngokuthula ukuya ehlathini.
P13	Ngesikhathi inyoni indizela phansi ukuze idle ukudla uKheti ayeyibekele khona, uyise waphakamisa umnsalo wakhe wase ededela umcibisholo wakhe. Umcibisholo wandiza waqonda ngqo enhliziyweni yenyoni. Inyoni yakliwula ukukliwula okuvala izindlebe. Ethukile, uKhethi waphenduka – wabona uyise ewela phansi, eseshonile. UKhethi wadazuluka wase ephenduka – wabona umcibisholo uwa emzimbeni okhazimulayo wenyoni ungayilimazanga. Inyoni, eyayingalimele, yase indizela phezulu egatsheni eliphezulu kunawo wonke esihlahleni.
P14	UKhethi wagijima waphuma ehlathini eshaqeke kakhulu. Zonke izilwane nabo bonke abantu ayebabona babelele phansi beshonile. Inhliziyo yakhe ishaya ngamandla, wagijima waze wafika ekhaya. Ngokushesha wathola isitolotolo sikagogo wakhe. "Leli ukuphela kwethemba enginalo!" ecabanga. "Idiniwe inyoni enisa imvula. Kumele ngiyijabulise futhi! KUMELE NGIKWENZE lokhu!"
P15	Ngemuva kwesigamu sehora, uKhethi wayesebuyile phansi kwesihlahla esikhulu. Umzimba wakhe wawumfoma umjuluko futhi wayenephika. Ebangeni elingengakanani ukusukela kuyena kwakulele umzimba kayise oshonile. UKhethi waphenduka ngokushesha, izandla zakhe zivevezela, waqala ukudlala isitolotolo. Wadlala, wadlala, kwaze kwaba buhlungu iminwe yakhe.
P16	Ekugcineni, lokho ayekufuna ukudlula yonke into emhlabeni kwenzeka. Yehlela phansi inyoni sengathi akuzange kwenzeke lutho. Inyoni yadla amanye amajikijolo ayesephansi yase icula amanothi ambalwa. Kwathi ngesikhathi uKethi eqhubeka nokudlala, inyoni yaphakamisa amaphiko ayo. UKhethi wezwa kukhona okuhwashazayo ngemuva kwakhe.
P17	Kwakunguyise owayesevukile. "Ngiyaxolisa!" washo ephindelela enyonini enkulu eluhlaza. Welulela isandla indodakazi yakhe base behamba kancane bebuyela emzini. Kwase kuvuke bonke abantu nezilwane emzini.
P18	Izakhamuzi zasemzini zaba nomhlangano ngalobo busuku. Zonke zavumelana ukuthi zifunde isifundo esibaluleke kakhulu. Kanti kusukela ngalolo suku,  akudlulanga nesonto elilodwa kungazange kube khona uhambo olukhethekile lokuyoyipha ukudla inyoni eyayinisa imvula.

images:

illustrations/pages/2156.png
illustrations/pages/2156.png
illustrations/pages/2159.png
illustrations/pages/2160.png
illustrations/pages/2161.png
illustrations/pages/2162.png
illustrations/pages/2163.png
illustrations/pages/2163.png
illustrations/pages/2164.png
illustrations/pages/2165.png
illustrations/pages/2166.png
illustrations/pages/2167.png
illustrations/pages/2168.png
illustrations/pages/2168.png
illustrations/pages/2169.png
illustrations/pages/2170.png
illustrations/pages/2172.png
illustrations/pages/2173.png
illustrations/pages/2174.png

translations:

Afrikaans (Translation)	Die Reënvoël	id=7553
Afrikaans (Translation)	Die Reenmaker Voel	id=10920
English (Adaptation)	The Rain Bird	id=21389
French (Translation)	L’Oiseau De Pluie	id=10846
German (Translation)	Der Regenvogel	id=20165
isiXhosa (Translation)	Intak'emvula	id=7547
Lugbarati (Translation)	Aria Ozoo Edepi Ri	id=3131
Lugbarati (Official) (Translation)	Aria Ozoo Edepi Ri	id=8767
Sesotho (Lesotho) (Translation)	Nonyana Ea Pula	id=7552
