url:	http://africanstorybook.org/reader.php?id=16094&d=0&a=1
id:	16094
title:	Inyoka Yehlathi, Umagilogilo
author:	Zanele Zuma
artist:	Rob Owen
lang:	isiZulu
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/16094.png
desc:	Amantombazane amathathu ahamba ayotheza izinkuni ehlathini. Nakuba ugogo wabo ayebaxwayisile

page_text:

P1	Indawo yaseNsingweni izungezwe amagquma,  amahlathi nezintaba. Zaziziningi izinyoka ezazitholakala kula mahlathi akulezi zintaba. Kwelinye lamahlathi,  kwakukhona inyoka enkulu,  inhlwathi,  eyaze yanikwa igama kwathiwa nguMagilogilo. Le nyoka,  akekho owayengayesabi,  ngemikhuba yayo. Yayigwinya wena mvu,  wena mbuzi.
P2	Langa limbe,  uNono,  uSanele noNtonjana bahamba bayotheza kuleli hlathi. Ugogo wabo wayebadonse ngendlebe wathi,  "Anibobhasobha uMagilogilo. Ningathathi lutho olunye ehlathini ngaphandle kwezinkuni." Kodwa uNtonjana akalalelanga isiyalo sikagogo wabo.
P3	Amantombazane ayeziphathele umphako wobisi,  wena bhanana,  bhatata kanye namanzi. Bathatha nezibopho kanye nembazwana yokugawula izinkuni. Nabaya belibhekise ehlathini.
P4	Endleleni amantombazane ayehamba ezixoxela futhi ehleka. Besazixoxela kanjalo kwezwakala uNono okunguyena omdala esethithi,  "Sh! Sh! Sesisondele endaweni kaMagilogilo manje."
P5	USanele waphendula ngelokuthi,  "Hhayi bo! Bhekani! Sengathi amazinyo kaMagilogilo egolide nje lawa abantu abahlale bexoxa ngawo. Asizithatheleni wona." uNono washeshe wabakhumbuza,  "Niyashesha ukukhohlwa. Utheni ugogo kithi? Akashongo ukuthi singathathi noma singacoshi lutho olunye ngaphandle kwezinkuni."
P6	"Ogogo! Angikholwa mina yiloko. Ubezikhulumela nje ugogo. Mina ngiyawafuna,  ngizozithathela la mazinyo. Awegolide pho! Hhayisuka! Ngiyawathatha," kuphendula iqhalaqhala elinguNtonjana. Odadewabo bakhathazeka ngesenzo sikaNtonjana,  mncane kodwa akakhuzeki. Omunye wabo wezwakala esegcizelela inkulumo yabo wathi,  "Ungasho njalo ukuthi asikukhuzanga." Yize odadewabo babemkhuza,  akalalelanga.
P7	Ngaso sona leso sikhathi,  memfu uMagilogilo ezobheka amazinyo akhe. Yacasuka yafa inyoka yansondo ingasawatholi amazinyo ayo. Kusenjalo,  yezwa umsindo wamazwi amantombazane exoxa,  egegetheka. Yacabanga ikhuluma yodwana,  "Ngizobathola,  bacabanga bahlakaniphile,  nami-ke,  ngihlakaniphile."  Yahuqazela inyoka yahamba yayocasha ngaphansi kwetshe elikhulu elaliseduze nendlela lapho amantombazane ayezodlula khona.
P8	Aqhamuka mantombazane ethwele iminyaba yezinkuni. Bezwa ngomsindo ohazayo,  bathuka bazama ukucasha. Waloku uqhubekile umsindo sengathi usondela kubo. "Ssssss!" Besalalele loko,  memfu! UMagilogilo phambi kwabo. Wayesephakamise ikhanda lakhe,  evule umlomo elindele ukugadla.
P9	"Ngitsheleni kahle,  ngubani othathe amazinyo ami egolide," kubuza uMagilogilo ngokucasuka. Waqhubeka wathi,  "Owathathile ngizomthola masinya nje. Lalelani la,  nizongiculela-ke. Loyo oyocula ngaphandle kokwenza iphutha,  nguye ongenacala. Futhi loyo,  nguye oyoqhubeka nomyaba wakhe aye ekhaya. Kodwa-ke,  loyo oyobhimba ngiyamzwela."
P10	Kwacaca ukuthi kumele acule amantombazane ukuze kubonakale onecala. Kwaqala u Nono,  kwalandela uSanele.
P11	Kwagcina isalakutshelwa esingu Ntonjana. Wayevevezela ukwethuka. Wathi uyaqala,  izwi alangaphuma kahle,  wahoshozela,  namagama eyengezwakali nokuthi uthini. Kwezwakala uMagilogilo esethi,  "Uyabhimba,  awuzizwa?" Kwacaca enyokeni ukuthi nguye othathe amazinyo ayo.
P12	Akazange achithe isikhathi uMagilogilo,  mimiliti uNtonjana. Bathathela ngejubane odadewabo bebheke ekhaya,  beyobikela abadala ngokwenzekekile.

images:

illustrations/pages/10763.png
illustrations/pages/10763.png
illustrations/pages/10765.png
illustrations/pages/10766.png
illustrations/pages/10767.png
illustrations/pages/10769.png
illustrations/pages/10770.png
illustrations/pages/10771.png
illustrations/pages/10772.png
illustrations/pages/10773.png
illustrations/pages/10774.png
illustrations/pages/10775.png
illustrations/pages/10776.png

translations:

Afrikaans (Translation)	Woud Van Slange	id=20057
ChiTonga (Translation)	Cisaka Canzoka	id=18645
CiNyanja (Translation)	Sanga La Njoka	id=18662
Dhopadhola (Translation)	Lul Thwol	id=15738
English (Original)	Forest of Snakes	id=13265
English (Adaptation)	The Evil Forest	id=14414
French (Translation)	La Forêt Des Serpents	id=13772
IciBemba (Translation)	Insoka Isha Mumpanga	id=18682
isiXhosa (Translation)	Ihlathi Leenyoka	id=17524
Kinyarwanda (Translation)	Ishyamba Ribamo Inzoka	id=17460
Kiswahili (Translation)	Msitu Wa Nyoka	id=13309
Ng’aturkana (Translation)	Amoni  Ang’Imunio	id=13310
Olunyala (Translation)	Esichakha Esya Chinjukha	id=13266
Oluwanga (Translation)	Omutsuru Kwe Tsinzukha	id=13311
Portuguese (Translation)	A Floresta De Cobras	id=16581
Sepedi (Translation)	Lešoka La Dinoga	id=18996
Sesotho (South Africa) (Translation)	Moru Wa Dinoha	id=20026
Setswana (Translation)	Sekgwa Sa Dinoga	id=14954
Setswana (Translation)	Naga Ya Dinoga	id=15462
SiLozi (Translation)	Linoha Zamwa Mushitu	id=18708
Tshivenda (Translation)	Ḓaka Ḽa Dziṋowa	id=18296
Xitsonga (Translation)	Xihlahla Xa Tinyoka	id=18880
