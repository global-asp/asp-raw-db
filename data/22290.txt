url:	http://africanstorybook.org/reader.php?id=22290&d=0&a=1
id:	22290
title:	Mesi wun a ancèkùné
author:	Beatrice Tafon Takeh and Mbinkar Emmanuel Keelen
artist:	Jacob Kono
lang:	Lámnsoʼ
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/22290.png
desc:	Ncèkùn woo ŋgàywìr

page_text:

P1	Yi-iì dzə̀ fó yàŋgùʼ, a mesi wùn ancèkùné dzə̀ ŋkar si. Áwune lo á wàa lìm lim yév e kintatì, e kfə̀n a səərí e kintatì. Shisi shi lo shí wày ncèkùn é lav ji wiíy. Ncèkùn lo wù wày shisi é lav ji wiíy, aáwune dzə́ feyì kijuŋ.
P2	Ghán sí wìy dùnèn, ancèkùné nèn yèn a kinyo ki sí kooyì, e nèn a ghay jii, "Afə́r vér ámóʼó làykìr ne. Á fèn dzə̀ feé?" Ncèkùn wùmòʼ ghay jii, "M yoʼ yèn fər tàr wor woo lumèn fo ntàm da." Ncèkùn wo wù batin suúy jii, "M yoʼ dzəə  yèn fər tàr wor woo wiíy."
P3	Ncèkùn wùmòʼ wo yi-iì siìn taàtá nèn lò e shèŋ kitú, e sə̀nrí sənrín, e sùúy jii, "Ŋkàr sem, m kér sáʼka won. Mesi mè sí kfə́r vèsən. A vèsən dzə̀ la fó a yen, bo áwune lo, e kfər vèsən aá may lèn lèn."
P4	Kindzə́m ki nèn gwàr ancèkùn adzə̀m. Vee vikìyí nèn yòŋ e wón véví jii, "Lá vèn yòʼ a fəə fo ndzə. Vèn á yèn fo mesi me wáa koorí ven."
P5	Ancèkùné nèn kèʼ a fiír. Áwune nèn kù a rəsí a dzə̀ aáwune bii sí, a bó wìr fo áwune yoʼ dzəə biìmé e tiír kiwuú fó ndzə.
P6	Kinyo kìn ki jívír sá mesí. Áwune wáa ghay jii, "Ancèkùné fèn du fèé? Jìŋ sí yár vèsən. Vèsən yòʼ kfə̀n kér kifá ke yi. Áwune sí lir fo vèsən." Shisi shee ŋgàywìr shi dzə́r jii, "Vèsən lo e ghan e le bóo koo áwune?"
P7	Shisi shímóʼ shí yóŋ jii, "M kér kinyo kée shù. Vèsən du e ghàn ancèkùn e sìysì vijín. Vèsən du ji á taʼa wán wov woo wiíy, e fo e wàn wòsən woo lumèn. Ŋkàʼ wo vijiné yíi lòo dzə, aáwune báʼtí kirə́ʼ kimòʼón. é vèsən nèn koò áwune adzə̀m kàŋ mòʼón. Vèsən yíi mon viyíkìr bèn kijuŋ." Mesi me bínsí.
P8	Mesi me nèn tsə̀nsí ŋgay sé wìr sév ji sí wàá du e yèn a ancèkùn. Á dù bèy, e yoŋ jii, "Vèr lón wán won woo wiíy. Vèr taʼ ji wù wáa dzə a wiiy wan wor."
P9	Kindzə́m kí nen gwàr ancèkùn, áwune yóŋ jii, "Ghán yéné beéme ka ben? Vèn sí taʼ e koo ver e kfər." Mesi me sháʼnén jii, "Àáyà, vèr suuy a dzə̀ suuyrú. Vèr koŋ ji vèsən wáa dzə a viŋkar. Dzə̀ rú jii, yi-iì dzə̀ fó ŋgùʼ ver ámóʼó-oò lo, á wàa koo afər vén. Vèsən laysin kee shooy lèn. Yòʼ dzə̀ vèr kfə̀n mum."
P10	Ancèkùné leey mesi, a mè dzə́, a wúné kù boŋ áwune bóŋen. Á nèn yòŋ jii, "Bo kinyo ki yòʼ dzə̀, vèr biìmé ne. Vèr yíi fo wán wor ji wiiy wan won."
P11	Á bèy, mesi mè nèn a kfən e bàm, a yu vijùŋ. Áwune nèn a yoŋ jii, "Kishiíy ké vijin kí wíy a dzə kishiíy ke ŋkaʼ wo tavíné," aá yoŋ bèy, lá kiliímé.
P12	Kishiíy ke vijin ki wìy ghèén, aàncèkùné kù dzəə́ kér kindzə́m. Áwune nèn yòŋ e wón véví jii, "Vèn kú a dzə a dzə̀ e věn shuù se biì. Vèn leéy mesi mè sí wiyì. Aáwune lò a wìy e dzəə ye juŋ, é vèsən səə́sí áwune kijuŋ. Aáwune mùm ji á koó wír fo vèsən, bo vèsən dzə̀ kibáʼtín."
P13	Mesi me nèn kù a səy e dzəə, a yòv lúŋ vijin.
P14	Ncèkùn woo ŋgàwìr dzə́r e wo terí jii, "Vèn kù yòʼ yú ke luŋe suuyì a?" Ncèkùn wo terí biímé jii, "Eènó, áwune yov a jii, 'vèn koó áwune e kfə̀r, vèn koó áwune e kfə̀r'."
P15	Ncèkùn woo ŋgàywìr suúy jii, "Vèsən maʼ sa wosən woo luŋ, a yòv." Wù nèn kèʼ a yov jii, "ncèkùn, vèn léʼ leʼén, ncèkùn vèn léʼ leʼén." Ancèkùn adzə̀me nèn lìy e tòkír áwune bii sí.
P16	Mesi me wíy e mèé, e nèn a ghay jii, "Wiíy wo vèsən kì tàʼ ji á fó e wan wosən bèé lèn?" Ncèkùn woo ŋgàywìr sóŋ kitú fó bií, e yòŋ jii, "Vèr yòʼ dzə̀ə́ viyúŋ. A wìr ban wò, bóʼti ji wun dzə̀ á ŋkar yè, à kiíy, à  lèʼ, léʼén."

images:

illustrations/pages/18908.png
illustrations/pages/18908.png
illustrations/pages/18909.png
illustrations/pages/18910.png
illustrations/pages/18911.png
illustrations/pages/18912.png
illustrations/pages/18913.png
illustrations/pages/18932.png
illustrations/pages/18933.png
illustrations/pages/18934.png
illustrations/pages/18935.png
illustrations/pages/18936.png
illustrations/pages/18937.png
illustrations/pages/18938.png
illustrations/pages/18939.png
illustrations/pages/18940.png
illustrations/pages/18941.png

translations:

Afaan Oromo (Translation)	Adurreef Hantuuta	id=18943
Afaan Oromo (Translation)	Hantuutaf Adurre	id=21650
Amharic (Translation)	አይጦችና ድመቶች	id=21254
Ateso (Translation)	Imirio Keda Ikapai	id=21045
English (Original)	Cats and Mice	id=18942
English (Adaptation)	Mice And Cats	id=20882
Kiswahili (Translation)	Paka na Panya	id=19402
Kiswahili (Translation)	Panya na Paka	id=21127
Kumam (Translation)	Ipusin Kede Iyoono	id=20599
Lunyole (Translation)	Embeba N'ekapa	id=21030
Ng’aturkana (Translation)	Ng’Achelerwo Ka Ng’Ipakai	id=21122
Tigrigna (Translation)	ኣንጭዋን ድሙን	id=21105
