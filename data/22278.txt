url:	http://africanstorybook.org/reader.php?id=22278&d=0&a=1
id:	22278
title:	Malli humna caala
author:	Negassa  Ejeta
artist:	Mekasha Haile
lang:	Oromiffa
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/22278.png
desc:	Qamalee

page_text:

P1	Shaakala Dubbisa Duraa
1. Bineensota naannawaa keessan jiran maalfaa beektu?
2. Naannawaa keessanitti taphoota isin taphattan maalfa'i?
3. Taphni isin taphattan sun seera akkamii qaba?
4. Jiruufi jireenya hawaasaa keessatti walitti bu'iinsi maal fida?
P2	Qamalee, Leenca, Sattawwaafi Harre diidoon olla walii Jiraatu turan.
P3	Qamaleen mukeen iji isaanii nyaatamu kanneen akka agamsaa, goraafi arbuufaa magarsiti.
P4	Leenci immoo bineensota foon isaanii nyaatamu kanneen akka Kuruphee, bosonuufi borofaa horsiisa.
P5	Sattawwaan muka dheeraa kan akka baargamoo, gaattiraafi birbirsafaa dhaabuun kunuunsa.
P6	Harre didoon immoo osoo homaa hinhojjatiin marguma naannawa isaa jiru dheedee jiraata ture. Yeroo margicha nyaatee quufus niciisa.
P7	Bineensonni olla walii jiraatan kun akka daangaa walii hindarbine kakatanii waadaa waliif galan. Daangaa lafa isaanii irrattis dallaa ijaarratanii jiru.
P8	Yeroo muraasaan booda, harrediidoo jalaa margi dhumnaan waan nyaatu dhabe.
P9	Gaaf tokko, hare diidoon dallaa qamalee cabsee osoo marga ishee dheedaa jiruu qamaleen itti dhufte.
P10	Qamleenis, "Maali hare diidoo, daangaa waliitti hindarbinu jennee waadaa walii gallee jirra mitii maaliif dallaakoo cabsitee seenta"? jettee gaafatteen.
P11	Harre diidoonis, marga nyaadhu dhabee waanan beela'eefan dallaakee seene. Kanaafuu, dhiifama naaf godhi jedheen.
P12	Harre diidoonis ati mukarra malee lafa hinjiraattu, firii mukaa nyaatta malee margas hindheeddu, maalifin si gaafadha? Jedheen.
P13	Qamaleenis, "Humna waan hinqabneef homaa na hingootu jetteetu mirga kootti buute mitii? Sitti himeera! Lammata qe'ee kootti hindeebi'iin" jetteen.
P14	Harre diidoonis, "Ilbisni kun! mee waan ati na gootun arga" jedhee deeme.
P15	Qamaleenis harrediidoon deebi'uu danda'a jechuun halkan boolla qottee baala irra buuftee, bulte. Harre diidoon karaadhuma kanaan dura seeneen dallaa qamalee cabsee yoo seenu boolla bu'ee caccabe. Of tuulummaan isaas miidhaa kana itti fide.
P16	Qamaleenis, "Akka warra kaanii human qabaadhee sodaatamuu baadhus malan ittiin si miidhu hindhabu," jetteen jedhama.

images:

illustrations/pages/26180.png
illustrations/pages/26181.png
illustrations/pages/26182.png
illustrations/pages/26183.png
illustrations/pages/26184.png
illustrations/pages/26185.png
illustrations/pages/26186.png
illustrations/pages/26187.png
illustrations/pages/26188.png
illustrations/pages/26189.png
illustrations/pages/26190.png
illustrations/pages/26191.png
illustrations/pages/26192.png
illustrations/pages/26193.png
illustrations/pages/26194.png
illustrations/pages/26195.png

translations:

