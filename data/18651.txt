url:	http://africanstorybook.org/reader.php?id=18651&d=0&a=1
id:	18651
title:	Musankwa Watakali Kuyandwa Amuntu
author:	Edith Sikota Habwanda
artist:	Wiehan de Jager
lang:	ChiTonga
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/18651.png
desc:	Musankwa ugalangene waunka musyokwe kuti ajane muyanda ngwaasyomezyegwa amucembele siluwo kutegwa aubelesye kumubosya busyu.

page_text:

P1	Kaindi,  kwakali musankwa wakagalangene. Kunyina wakali kumuyanda. Nibaba bazyali bakwe,  tiibakali kumuyanda. Kung'anda,  wakalikunga ulakkala alikke ciindi bamukwasyi nobeebela TV.
P2	Kucikolo,  wakalikunga wakkala alikke bana bamwi banikusobana.
P3	Wakalikunga uleenda alikke munsi abasankwa ciindi nobakalikuya kukuleta ng'ombe. Tiibakali kuyanda kweenda anguwe.
P4	Bumwi buzuba wakayeeya kuzwa amunzi. Wakeenda limwi waakusika kucisaka. Wakatalika kuyoowa pesi wakakkomana naakayeeya kuti kunyina walikunga wamwaambauzya. Kayi kunyina wakalikumuyanda.
P5	Wakatiinjile mucisaka kacembele kagalangene,  kangasimatombe nokakaboola kuli nguwe. Kakamwaanzya akumubuzya ncaakali kuyakunjila mucisaka ciyoosya. Musankwa ooyo wakagambwa kumvwa muntu umwambauzya. Wakaambila mucembele kuti kunyina nkwaakalikuya. Nkuti buyo kunyina wakalikumuyanda.
P6	Mucembele wakamubuzya kuti naa wakalikuyanda kugwasyigwa. Wakafwambaana kuvwiila kati,  "Inzya." Mucembele wakamwaambila kuti katana mugwasya,  wakeelede kuti musankwa ooyu amumyankute kumenso kusikila asalale,  abote kapati.
P7	Musankwa ooyu kunyina ncaakalikunga wacita nkaambo wakalikuyanda kugwasyigwa. Wakamumyankuta mucembele uulya. Wakamyankuta mantoongwe kumenso. Wakamyankuta mamina kumpemo a bunzuka mumatwi. Wakamyankuta busyu bwamucembele limwi wasalala akubota.
P8	Mucembele wakalumba musankwa ooyu. Mpoona wakati,  "Ulajana zyintu zyinji,  zyibotu mucisaka eeci,  pele utabwezi naciba comwe. Ulete buyo muyanda ngotiijane."
P9	Wakalunduka musankwa uulya kalangila kujana zyintu zyamisyobomisyobo mucisaka. Katananjila mucisaka,  mucembele wakamwiita kuti ajoke. Wakati,  "Musankwa! Joka,  uboole kuno!" Wakalunduka kuya kumucembele. Mucembele wakainduluka,  "Utabwezi cintu akati kazyintu zyibotu mucisaka. Ulete buyo muyanda ngotiijane." Musankwa wakagunya buyo mutwe kuzumina mpoona wakalunduka.
P10	Katananjila mucisaka,  wakamvwa jwi liti,  "Musankwa! Joka,  uboole kuno!" Musankwa ooyu wakatalika kunyongana. Taakazyiba ncaakalikuyanda mucembele. Wakalundukila kuli nguwe alimwi. Mucembele wakati,  "Ulajana zyintu zyinji zyibotu mucisaka. Pele ulete buyo muyanda ngotiijane." Musankwa alimwi wakagunya buyo mutwe kuzumina mpoona wakalunduka.
P11	Mbwakacinjila buyo cisaka,  musankwa wakamvwa jwi alimwi kaliti,  "Musankwa! Joka,  uboole kuno!" Ooyu musankwa wakajoka alimwi. Mucembele wakati,  "Kondiswiilila. Ulete buyo muyanda ngotiijane. Utabwezi naciba comwe mucisaka." Akaambo kakwiinduluka malayilile aaya,  musankwa uulya wakanyema. Pesi wakalundukila buyo mucisaka.
P12	Naakasika mucisaka,  wakajana mutiba uzwide mali. Wakabweza mali aayo akwaabikka munkomo. Ndilyona buyo,  wakayeeya ncaakamwaambila mucembele. Wakaagusya mali munkomo akwaajosya mumutiba.
P13	Wakazumanana kweenda. Kayaabweenda,  wakabona zyisani zyipya zyibotu kampatila. Wakasamununa zyisani nzyaakasamide,  wasama zyisani eezyo. Mpoona wakayeeya majwi akaamba mucembele. Wakasamununa zyisani zyipya akusama zyisani zyakwe zyakaindi.
P14	Naakazwa waawo,  wakabona muyanda. Muyanda uulya wakali yumideyumide nkaambo kazuba. Musankwa ooyu wakalibuzya ncaakalikuyanda kucita a muyanda ooyu mucembele. Kuzwa amuyanda,  kwakali mutiba wa cakulya. Cakulya eeci cakalikununkila kabotu. Akaambo kakuti wakalaanzala,  taakacikonya kuliimya. Wakacilya cakulya eeco.
P15	Naakamana,  wakayeeya cakamwaambilide mucembele. Mucembele wakamwaambilide kubweza buyo muyanda. Wakauyandaula muyanda,  pesi kunyina nowacilikulibonya.
P16	Musankwa ooyu wakazwa mucisaka katyompedwe. Wakaunka kuti ambile mucembele cakacitika,  pesi mucembele taakalibonya kabili.

images:

illustrations/pages/7991.png
illustrations/pages/9191.png
illustrations/pages/7987.png
illustrations/pages/7988.png
illustrations/pages/7989.png
illustrations/pages/7990.png
illustrations/pages/7991.png
illustrations/pages/7992.png
illustrations/pages/7993.png
illustrations/pages/7994.png
illustrations/pages/7995.png
illustrations/pages/7996.png
illustrations/pages/7997.png
illustrations/pages/7998.png
illustrations/pages/7999.png
illustrations/pages/8000.png
illustrations/pages/8001.png

translations:

CiNyanja (Translation)	Munyamata Wamene Sanali Kukondedwa	id=18660
English (Translation)	The Boy Who Nobody Loved	id=9208
French (Translation)	Le Garçon Que Personne N’Aimait	id=10158
IciBemba (Translation)	Umulumendo Uo Abantu Baashatemenwe	id=18694
isiXhosa (Translation)	Inkwenkwana Eyayingathandwa Mntu	id=17503
isiZulu (Original)	Umfana Owayengathandwa Muntu	id=9207
Kiswahili (Translation)	Mvulana Aliyechukiwa Na Wote	id=12600
Lumasaaba (Translation)	Umusooleli Abe Isi Buli Muundu Akhakana Ta	id=11891
Ng’aturkana (Translation)	Edia Lope Aminae	id=12690
Oluwanga (Translation)	Omusiani Owa Buli Omundu Yaloba	id=13020
Portuguese (Translation)	O Menino De Que Ninguém Gostava	id=15806
Setswana (Translation)	Mosimane Yo O Neng a Sa Ratiwe Ke Batho	id=16590
Setswana (Translation)	Mosimane Yo O Neng a Sa Ratiwe Ke Batho	id=17645
SiLozi (Translation)	Mushimani Yanasalatwi Ki Mutu	id=18739
Tshivenda (Translation)	Mutukana We a Vha a Sa Funwi Nga Muthu	id=18323
