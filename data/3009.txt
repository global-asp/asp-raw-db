url:	http://africanstorybook.org/reader.php?id=3009&d=0&a=1
id:	3009
title:	Haŋambi N'esega
author:	Ivan Kaibo
artist:	Wiehan de Jager
lang:	Lunyole
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/3009.png
desc:	Haŋambi gaali mutahi aye meriwe Wanduuyu nali mulimi era musuni. Ehyo hyaleetera Haŋambi ohugongeera era nga aheja engeri eyohwetabata enimiro yowahye. Ni gayetabata ngafuna ebbesa enyene enyingi mu hutunda ebibala neryani lyowahye. Coka lwali lulala ni gaali aŋwa mu hatale nga ŋabaŋo ehyagwaŋo nga ebiitu bimucuhaho gagama mu mbeera yiye ekale.

page_text:

P1	Namumbirya oyu balanga Haŋambi n'Enduuyu bali bamuhago. Bamenyanga eyo hu hyalo ehy'emirembe mu gasozi. Enduyu yaali n'enimiro emba ni yirimo eryani n'ebibala bingi. Wayire Enduuyu yali n'ehyere ni yiŋangaho abahye,  Haŋambi niye hino sihyamusangasa era gali n'esalwa.
P2	Olw'ehyo Haŋambi gasala amagesi gegobosaho enimiro y'Enduuyu. Era amangu dala Enduuyu bayireha tahi ate n'eŋuma hidaala. Haŋambi n'ali nj'omwene eroba,  eryani n'ebibala by'Enduuyu.
P3	Ng'aŋo Haŋambi atiina mu hatale ohutunda ebibala n'eryani lirye. Ng'afuna ebbesa enyene enyingi ni jijula ogusero ogubbala. Mu bbesa ejindi,  gagulamo duma ow'ohuliisa abomu hidaala,  ng'amuta hu mugulu w'ebbesa mu hisero.
P4	Ng'aŋo Haŋambi atangirira olwengo n'ehisero hihye hu mutwe,  n'ali musangaafu era ni gemba. Gaali aŋeega hu biitu byosi ebi gaali n'aja hugula mu bbesa jije.
P5	Gaali ahiiri mu lugendo,  ng'efula yitagiiha ohufunyagala. Era amangu dala ng'efula yeyongera etagiha ohugwa enyene enyingi. Ng'aŋo Haŋambi Namumbirya aleha ogusero gugwe hu ngira aja geyigama mu musaala. Coka gaalinga eyo emoni najitaaye hu hisero hihye omwali obusuni.
P6	Efula yeyongera ohutonyera erala n'amaani,  era Haŋambi gatagiiha ohudoola n'ohuŋololoha. Ehyaŋwamo nga adulumira mwiroŋo. Nga Haŋambi aloma mu mwoyo ati,  "Naabe mwiroŋo muno paka olu efula yinalehere ohutonya,  kasiita ebbesa jange jiri ŋalaŋi olwa duma oyu taaye hu mugulu waajo."
P7	Ni ŋabitaŋo ahaseera hatotono,  Esega yali yiri huguluha ng'ebona ehisero hu tulo w'oluguudo. Yabona yiiti mu hisero ni mulimo ebbesa ni duuma. Olw'ehyo nga yiwiiha ehisero ehyo n'amabaŋa gaayo nga yirindirira efula ohulehela ohutonya.
P8	Haŋambi ni gabona Esega ni yihaaye hu hisero hyayo ng'aloma Esega ati,  "Ooo wange meri webale,  ohuhuuma ehisero hyange." Ng'Esega yiroma yiiti,  "Ehiina? Haŋambi,  aye kuŋuliiye bulaŋi? Ehisero hihyo? Hino hisero hyange! Kyageene ŋano hu tulo w'olugudo!" Haŋambi sigahahasa ehi aŋuliiye! Ng'aloma ati,  "Kulomire ti,  hyange!"
P9	Mu busungu,  Haŋambi geyuna yi w'omuŋugi ohuŋaŋaba. Aye Esega nga yiroma omuŋugi n'abahahiiho hahe yiiti,  "Hiŋangiha hitye omuutu ohuleha ehisero ehirimo ebbesa ni duuma hu lugudo?" Nga Haŋambi aloma ati,  "Naali ndi hubona ehisero hyange. Ebbesa ejo ni duuma byange!" Ng'Esega yigobolamo yiiti,  "Ese mbaaye kumire ehisero hyange ni kiwihiriiye n'amabaŋa ng'ewe oŋwa eyo oloma oti hisero hihyo!"
P10	Omuŋugi n'abahahiiho hahe ni bahena ohuŋulirisa enjuyi jombi,  nga basebula Haŋambi n'Esega. Nga bahubbagania ebiŋeego ohuhena aheteŋama ahaŋera. Ng'olufanyuma baba n'ehi basalaŋo.
P11	Ng'aŋo batumisa Haŋambi n'Esega baaje. Nga baloma baati,  "Hwihirisa ebi Esega yiromire. Ŋabula ehi yibire ohutusaho ewe ndiiwe abaaye n'ogesyaho ohunyaga ebitali bibyo." Haŋambi sigahahasa ehi aŋuliiye era ng'atimbuha galira.
P12	Amangu dala amaŋulire gabuna ehyalo ng'olu omusango gusingire Haŋambi. Ni gaali ni gagamayo engo,  Haŋambi gaŋulira Enduuyu ni yikwakwanula enjeho. Ng'Enduuyu yagaamayo hu nimiro yayo yirima ebibala ko n'eryani. Nga Haŋambi niye nindi gagamayo mu butahi era n'aŋuuma n'emihago.

images:

illustrations/pages/166.png
illustrations/pages/157.png
illustrations/pages/158.png
illustrations/pages/159.png
illustrations/pages/160.png
illustrations/pages/161.png
illustrations/pages/162.png
illustrations/pages/163.png
illustrations/pages/164.png
illustrations/pages/166.png
illustrations/pages/165.png
illustrations/pages/168.png
illustrations/pages/167.png

translations:

Afrikaans (Translation)	Anansi en Vulture	id=11547
Afrikaans (Translation)	Anansi en Aasvoël	id=11557
Ateso (Translation)	Anansi Keda Atarukot	id=20960
English (Original)	Anansi and Vulture	id=996
English (Adaptation)	Jealous Anansi	id=21247
French (Translation)	Anansi Et Vautour	id=10140
isiZulu (Translation)	Uanansi Nenqe	id=11409
Kiswahili (Translation)	Anansi Na Tai	id=1017
Lámnsoʼ (Translation)	Anansi Wun a Kiluŋŋgùrúʼ	id=15059
Luganda (Translation)	Anansi Ne Wampungu	id=2065
Lugbarati (Translation)	Ibio Pi Roko Be	id=2268
Lugbarati (Official) (Translation)	Ìbíó Pi Ròkó Be	id=8776
Lumasaaba (Translation)	Manaasi Ni Ingosya	id=3008
Portuguese (Translation)	Anansi E O Abutre	id=15804
