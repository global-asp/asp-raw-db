url:	http://africanstorybook.org/reader.php?id=2315&d=0&a=1
id:	2315
title:	Anansi Le Khudu
author:	Lorato Trok
artist:	Wiehan de Jager
lang:	Setswana
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/2315.png
desc:	Anansi ga a batle go kgaogana dijo tsa gagwe le tsala ya gagwe

page_text:

P1	Go ne go na le segokgo sengwe se bidiwa Anansi. Ka letsatsi lengwe Anansi o ne a ya go kotula dipotata kwa tshimong ya gagwe. Di ne di botswile sentle ebile di le monate. O ne a di besa mo molelong ka tlhoafalo mme a nna fa fatshe go di ja.
P2	Erile fela a re o a ja,  a utlwa go kokotiwa mo mojakong wa gagwe. "Ao tlhe!" E ka be e le mang oo?" fela o ne a ya go bula mojako. Erile fa a bula a kgatlhana le Khudu,  a lebega a lapile. "Ke kopa go tsena Anansi. Ke tsamaile nako e telele gompieno,  ke lapile thata ebile ke tshwere ke tlala",  ga rialo Khudu. Anansi o ne a tla dira eng fa e se fela go bulela Khudu?"
P3	Mme fela Anansi o ne a le megabaru go kgaoganya dipotata tsa gagwe tse di monate le Khudu. O ne a tla ka leano le le maswe. Erile fa khudu a re o dula mo fatshe go ja dipotata,  Anansi o ne a mo goelela a re,  "matsogo a gago a leswe Khudu! O ka se je ka matsogo a ao! Tsamaya o ye go a tlhapa." Tota matsogo a ga Khudu a ne a le leswe ka gonne o ne a tsamaya ka one letsatsi lotlhe. Khudu o ne a tswela kwa ntle go ya go tlhapa matsogo kwa nokeng,  a ngongoela ka iketlo go boela kwa tafoleng ya dijo.
P4	Ka nako eo,  Anansi ene o ne a tsweletse go ja dipotata. Erile fa Khudu a boela kwa tafoleng,  a lemoga gore ga go a sala le fa e le potato e le nngwe. Khudu o ile a lebelela Anansi ka pelo e e botlhoko mme a re,  "ke lebogela taletso ya dijo. Fa ka letsatsi lengwe o le gaufi le ntlo ya me,  o tsene le wena o tle go ja le nna." Khudu o ne a tswa a itsamaela ka pelo e e botlhoko.
P5	Fa nako e ntse e tsamaya,  Anansi a nagana ka taletso ya ga khudu. Ka letsatsi lengwe a tswa a ya kwa ga Khudu. Anansi o ile a goroga kwa ga khudu fela fa Khudu a ipaakanyetsa go ja. Khudu o ne a ikadile mo letsatsi fela jaaka e le tlwaelo ya bokhudu. Erile fa Khudu a bona Anansi a re,  dumela Anansi,  a o tlile go ja le nna?" "Ee,  seo se ka itumedisa",  ga rialo Anansi. Ka nako eo Anansi o ne a tshwere ke tlala thata."
P6	Khudu o ne a itatlhela kwa boteng jwa noka go baakanya tafole ya dijo. Anansi o ne a mo emetse mo thoko ga noka. Morago ga sebakanyana Khudu a thumela kwa ntle mme a re,  "Heela Anansi! Tsotlhe di siame jaanong. Tla o tle go ja le nna." Khudu o ile a itatlhela gape mo metsing mme a a tshimolola go ja matlhare a matala a a rokotsang mathe.
P7	Anansi o ile a leka go itatlhela kwa boteng jwa noka. Mme ka gonne segokgo ga se kgone go thuma,  Anansi o ne a sa kgone go fitlhelela kwa boteng jwa noka. O ne a felela fela mo godimo ga metsi gangwe le gape. O ne a leka go itatlhela mo metsing,  a leka go ya kwa boteng jwa metsi,  mme go se sepe se se thusang. O ne a sa kgone gotlhelele go fitlhela boteng jwa metsi.
P8	Kwa bofelong Anansi a nna le kakanyo. O ne a tsenya ditena mo dikgetsing tsa jase ya gagwe mme a nna boima gore a be a fitlhe kwa boteng jwa noka. A botlhale jo bo kana! Jaanong o ne a kgona go bona tafole ya ga Khudu,  e tletse ka matlhare a matala a a rokotsang mathe le dijo tse dingwe tse di monate. Anansi o ne a tswa pelo.
P9	Erile fela fa Anansi a leka go fitlhelela dijo tseo,  Khudu a mo kgalema: "Anansi,  ga ke dumele gore o batla go ja dijo o apere jase? Ga ise ka mokgwa o re dirang dilo ka teng mo ga ka." Kwa ntle ga go nagana Anansi a re,  "O bua nnete Khudu! Ke ne ke nagana eng?" mme a apola jase ya gagwe.
P10	Mme kwa ntle ga ditena tsa gagwe,  Anansi o ne a le bofefo mme a boela kwa godimo ga metsi,  mme a wela kwa ntle ga metsi. Ka kutlobotlhoko Anansi o ile a tsenya tlhogo ya gagwe mo metsing mme a lebelela Khudu a ja dijo tsa gagwe tse di monate tsotlhe.

images:

illustrations/pages/370.png
illustrations/pages/371.png
illustrations/pages/372.png
illustrations/pages/373.png
illustrations/pages/374.png
illustrations/pages/375.png
illustrations/pages/376.png
illustrations/pages/377.png
illustrations/pages/378.png
illustrations/pages/379.png
illustrations/pages/380.png

translations:

French (Translation)	Anansi Et Tortue	id=10139
isiZulu (Translation)	U Anansi No Fudu	id=11257
Kikamba (Translation)	Anansi Na Nguu	id=2309
Kiswahili (Original)	Anansi Na Kasa	id=2310
Lámnsoʼ (Translation)	Anansi  Wùn Kibóŋaàrí Keé Ndzəv Ki	id=15058
Luganda (Translation)	Anansi Ne Wanfudu	id=2311
Lugbarati (Translation)	Ebio Pi Okukua Be	id=2312
Lugbarati (Official) (Translation)	Ànɨ́kánɨ̀kà Pɨ Òkùkù Be	id=8777
Lumasaaba (Translation)	Wanasi Ni Wanakhutu	id=3005
Lunyole (Translation)	Haŋambi N’Ehudu	id=2313
Maa (Translation)	Anansi Ó Olóíkúmá	id=2731
Ng’aturkana (Translation)	Anansi Ka Akumaach	id=2308
Oluwanga (Translation)	Anansi Ne Likhutu	id=2314
Portuguese (Translation)	Anansi E a Tartaruga	id=15803
Yoruba (Translation)	Anansi Àti Ìjàpá	id=10695
