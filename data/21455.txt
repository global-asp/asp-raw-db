url:	http://africanstorybook.org/reader.php?id=21455&d=0&a=1
id:	21455
title:	Lilanga La-Abike
author:	Fakazile Armooh
artist:	Catherine Groenewald
lang:	Siswati
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/21455.png
desc:	Lena yindzaba lentiintjiwe yetibalo lephatselene nekuphindzaphindza

page_text:

P1	Abike ulele phasi ecansini. Make wa-Abike umcocela lenye yetindzaba latitsandzako.

Lendzaba iphatselene nalabasikati besigodzi, labatiwa ngemisebenti yabo lemihle yetandla.

Tonkhe tintfo temibala legcamile nemaphethini lowabona lapha entiwe ngumake nagogo wa-Abike.

Sipho lesihle kakhulu sa-Abike ngulelicasi lekulala lelinemibala legcamile lekalentelwe ngugogo wakhe ngalesikhatsi agubha iminyaka yekutalwa le-10.
P2	Nakavuka Abike, make wakhe utsatsa licasi khona atewuligoca bese ulibeke endzaweni yalo. "Hhhayi nyalo make! Asesibuke imibala lemihle kanye nabobunjwa kanye kanye!" Kuncenga Abike.

Abike usho imibala ngekulandzelana kwayo emigceni, kusukela etulu kuyewufika phasi.
"Kupinki, kupinki, kuluhlata satjani, kuluhlata satjani, kuluhlata sasibhakabhaka, kuluhlata sasibhakabhaka, kupinki, kupinki, kuluhlata satjani, kuluhlata satjani."

Uyema emva kwekusho katsatfu nangabe abona kutsi iphethini iyantjintja. Ungabona kutsi iphethini intjintja kuphi?
P3	Abike wendlala licasi kusukela ejikweni kuya kulelinye, kute akwati kubonisa bonkhe bobunjwa. Liningi lalabobunjwa babocaladze, netikwele letimbalwa emkhatsini.

"Ngati indlela lesheshisako yekubala kutsi bangaki bobunjwa nasebabonkhe. Awubali bunjwa ngamunye kodvwa inombolo lesemgceni ngamunye! Ngingakukhombisa yini yemake?" Kubuta Abike.

Ngabe uyati kutsi Abike ubabala njani bobunjwa?

Ngabe utfola bangaki nasebabonkhe?
P4	Abike unalinye licasi lelincane lelimtfubi kanye naleliluhlata satjani lalisebentisela kuhlala ngephandle emhlabatsini logcwele ematje.

Lelicasi njengobe ulibona, linabocaladze, alinato tikwele. Ngabe Abike uvale bocaladze labangaki ngemtimba wakhe? Bangaki labangakavalwa?

Ungayisebentisa indlela ya-Abike lesheshisako yekubala kutsi licasi linabocaladze labangaki nasebabonkhe?
P5	Ngalelinye lilanga ekuseni Abike uvakashela gogo wakhe. Esiyalwini ubona labasikati labatsatfu bakha emanti. Batfwele imigcomo lemikhulu etinhloko.

Abike utsandza indlela lebahamba ngayo nabanyatsela kahle. Uyatibuta kutsi ngabe mangaki emalitha emanti latfolakala emgcomeni ngamunye. Ngabe ucabangani? 

Abike uyababuka ngalesikhatsi bendlula, ubuka emaphethini lasesihlabatsini, etintsabeni kanye nasemafini. "Maye kuhle!" Uyaticabangela.
P6	Ngemva kwekuhamba libangana, Abike wefika ekhaya lagogo wakhe. "Kwate kwaba simangaliso lesihle Abike! Ufike kahle khona utewubona umgcomo lengiwupendile. Ngabe ucabangani?"

"Ngiyayitsandza imibala gogo! Kodvwa bobunjwa bayesabisa kancane, njengematinyo lakhaliphile lamakhulu!"

Abike udvweba nayi iphethini engcondvweni yakhe. Ngabe lephethini lesemgcomeni ikukhumbutsa ematinyo lamakhulu lakhaliphile?
Ungayikopa njani?
P7	Endleleni leya ekhaya, Abike wativa adziniwe wabese uhlala phasi kute aphumule ngaphasi kwesihlahla lesinemtfunti.

Naloku nje bekengenaso siciniseko kutsi bekakuphi, bekasengakesabi. Madvutane nje utawufika ekhaya.

Abike ubuka emacembe labekanyakata emagaleni etihlahla lesingenhla kwakhe. Bekukhona emaphethini ekukhanya newemitfunti yonkhe indzawo lemtungeletile. Masinyane wefikelwa butfongo lokukhulu.
P8	Kodvwa watsi nakavuka, Abike weva sekesaba. Wafisa ngatsi ngabe usekhaya, namake wakhe, sewutiphumulele ecasini lakhe lelihle. Kunekutsi kube njalo watitfola alahlekile lapho angati khona naye.

Ngaso leso sikhatsi kwafika inyoni leluhlata kwesibhakabhaka yahlala esihlahleni. "Sawubona Abike!" yacula. "Ngabe ulahlekile? Ngilandzele! Ngitakusita uyitfole indlela yakho!"

"Inyoni lekhulumako naleyati ligama lami! Ngiyetsemba itangisita ngifike ekhaya!" Uyacabanga.
P9	Abike wayilandzela inyoni. Konkhe kwahamba kahle kwate kwaba ngulapho bafika emphambanweni yemgwaco lenendlela lesesandleni sesancele nalesesandleni sekudla. Nyalo Abike ukhatsatekile. Nguyiphi indlela lekumele ayitsatse?

Wabuka etulu. Nje kutawulunga? Inyoni beyibambe incenye yelicasi lakhe ngemlomo!

Yandizela ngasesandleni sekudla kukhombisa Abike indlela. Yase iwisa incenye yelicasi yabuye yandiza yahamba.
P10	Abike walandzela indlela lejikako lecondze entasi kweligcuma. Wase uva umsindvo weluhleko nekuhlabela kwalabasikati besigodzi.

Lapho bekukhona namake wakhe, bayadansa babuye bamoyitele. Bonkhe bajabulile kutsi Abike sewufikile ekhaya.

Ngubani lotawetsemba indzaba ya-Abike, yekutsi ubone inyoni lencane leluhlata sasibhakabhaka lekhulumako nencenye yelicasi lakhe lekulala lelihle, lemente kutsi atfole indlela yakhe leya ekhaya?
P11	Make wa-Abike wendlala licasi lakhe kute ahlale wase umniketa indishi lenemabhontjisi lafutfunyetiwe kutsi adle.

Abike wacala ngekubala tonkhe tikwele kute aciniseke kutsi tonkhe tiphelele. Ngalesikhatsi abala bekanesiciniseko kutsi ubone sicephu selicasi lebesikhishiwe saphindze sabuyiselwa.

Kusho kutsi bekangaphuphi! Inyoni lencane, leluhlata sasibhakabhaka nalekhulumako bekungiyo mbamba emva kwako konkhe!

images:

illustrations/pages/6007.png
illustrations/pages/25359.png
illustrations/pages/25360.png
illustrations/pages/25361.png
illustrations/pages/25362.png
illustrations/pages/25363.png
illustrations/pages/25364.png
illustrations/pages/25365.png
illustrations/pages/25366.png
illustrations/pages/25367.png
illustrations/pages/25368.png
illustrations/pages/25369.png

translations:

English (Original)	Akai's Special Mat	id=6008
English (Adaptation)	Abike's Day 	id=21453
French (Translation)	La Natte Spéciale D’Akai	id=9301
French (Translation)	Akai Et Sa Natte Spéciale	id=10137
Fulfulde (Translation)	Daago Nyeenyungo  Ngo Rakiya	id=10013
Hausa (Translation)	Tabarmar Ta Masumman Ta Akai	id=9978
isiNdebele (Translation)	Ilanga Lika Abike	id=21461
isiZulu (Translation)	Usuku Luka Aphiwe	id=21458
Kanuri (Translation)	Buji Masamanne Nanaye	id=10040
Kiswahili (Translation)	Mkeka Wa Akai	id=7860
Lámnsoʼ (Translation)	Ghám Akai Ye Tayíné	id=15057
Luganda (Translation)	Omukeeka Gwa Nakaayi Ogwenjawulo	id=8273
Lugbarati (Official) (Translation)	Atako Vɨ́lé Àfa Gèrì E'daápɨ Rɨ̀	id=8781
Lumasaaba (Translation)	Lusamba Lwa Kakayi Lwaburaawa	id=8272
Lunyole (Translation)	Omukeeka Gwa Akai Omutoongole	id=8396
Maa (Translation)	Esos E Naserian	id=7858
Ng’aturkana (Translation)	Akapet Nabekot Na Akai	id=7038
Oluwanga (Translation)	Liyambo Lia Akai	id=8271
Portuguese (Translation)	O Tapete Especial De Akai	id=16096
Sepedi (Translation)	Mmetse Wa Akai Wa Bohlokwa	id=7493
Sepedi (Translation)	Moseme O Itsheng Wa Akai	id=10697
Sesotho (South Africa) (Translation)	Letsatsi La Abike	id=21466
Setswana (Translation)	Moseme Wa Ga Akai  O O Kgethegileng	id=7772
Siswati (Translation)	Imadi Yathembi Lebalulekile	id=13073
Zarma (Translation)	Akay Tangaraa Kaŋ Ga Maamaacandi	id=10104
