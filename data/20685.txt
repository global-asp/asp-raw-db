url:	http://africanstorybook.org/reader.php?id=20685&d=0&a=1
id:	20685
title:	Ubonga Nonondlini Wakwabo – Abangani Abakhulu
author:	Pumla Mdontswa
artist:	Rob Owen
lang:	isiZulu
level:	Read aloud
lic:	Creative Commons: Attribution 3.0
thumb:	http://africanstorybook.org/illustrations/covers/20685.png
desc:	UBonga usiza ubaba wakhe ngokunakekela inkomazi yakwabo

page_text:

P1	Ngu Bonga lo. Uneminyaka eyishumi, ufunda ibanga lesi-5 esikoleni samabanga aphansi khona la esigodini sakubo. UBonga uhlale ephuma phambili njalo ebangeni lakhe. Abanye abafundi bahlale bezibuza, "Kazi wenza ngani uBonga?"

Bazibuza mihla le bemangele. "Uphuma phambili ekufundeni! Wenza ngani yena yedwa?" UBonga uyabatshela ukuthi uphumelela ngoba efunda izincwadi eziningi. Ngesikhathi bemosa isikhathi bedlala, yena uchitha isikhathi sakhe ngokuthi afunde, afunde.
P2	Ngesinye isikhathi uBonga uhola amarandi angama-80. Uchitha iningi lemali yakhe ngokuthenga lonke uhlobo lwencwadi esitolo esithengisa ngamasekeni khona laphaya esigodini sakubo.

Uyihola kanjani le mali uBonga? Phenya ikhasi uzozwa indaba.
P3	Nangu ke uNondlini, inkomazi yakubo ka Bonga. Ukhiqiza amalitha angaphezu kwangama-20 obisi, ngelanga. Ubaba kaBonga ke bese ethengisa lolu bisi lukaNondlini.

Inkomazi idinga ukudla namanzi, futhi nanesikhathi ukweluselwa emathafeni. Ngakho-ke uBonga, welusa uNondlini wakwabo zonke izinsuku uma ebuya esikoleni. Ubaba wakhe-ke umupha imadlana ngalo msebenzi wokwelusa enakekela inkomazi yakwabo. Yile mali uBonga ayongayo, athenge ngayo izincwadi iviki neviki.
P4	Okokuqala nje, uBonga unika inkomazi isixha seziqathi. Umnika iziqathi ezi-8 ngosuku. Usuku nosuku, uBonga udophuna lezi zixha engadini yemifino kababa wakhe. Udophuna izixha ezanele usuku kuphela.

Nawe ungazibalela. Uzothola ukuthi inkomazi le idla iziqathi ezilinganiselwa kwezinga-60 ngeviki. Ungasitshela ukuthi empeleni, inkomazi idla iziqathi ezingaki?
P5	Emva kokupha inkomazi iziqathi, uBonga uyayithatha inkomazi aye nayo emadlelweni. Ubaba wakhe uyamyala ukuthi angayidlisi emadlelweni isikhathi eside. Akumele idle lapho isikhathi esedlule imizuzu engama-45.

Imvamisa, inkomazi idla emadlelweni isikhathi esibekelwe emva kwamadina bese eyiqhuba seyibheke ekhaya, ilungele ukusengwa. Ebusika, kusheshe kuhwalale ngakho-ke uBonga usheshe ayiqalise ukudla emadlelweni mhlawumbe lapho ligamanxa elokuqala emini.
P6	Okulandelayo, uBonga kumele anike uNondlini amanzi. Ngaphandle kwamanzi, inkomazi ngeke ikhiphe ubisi, akukhathaleki engamupha kangakanani ukudla. UBonga ubuye ayokukha amanzi ngamabhakede empompini yomphakathi eseduze.

Isisu senkomazi singamumatha amanzi alinganiselwa kumalitha angama-30. Ibhakede ngalinye limumatha amalitha ama-5 kuphela. Ukuze amanzi agcwale esiswini, uBonga kumele aye ephindelela empompini. Ungabala ukuthi uphindelela kangaki uBonga empompini?
P7	Emva kokuphuza amanzi, uBonga udlulisela inkomazi kubaba wakhe ukuthi ithole amakhiligremu ayi-12 okudla okugqakaziwe. Kusho ukuthi udla cishe amakhiligremu angama-90 ngeviki.

Isakana lomgqakazo libiza amarandi angama-39. UBonga uyabala ukuthi kubiza malini ukudla okudliwa yinkomazi iviki neviki. Uqala abale ukuthi amasaka ayi-7 abiza amarandi angama-40 (R40) kwenza amarandi angama-280 (R280). Emva kwaloko ususa amarandi ayi-7 ukuze athole R273. "Cishe uR10 000 ngonyaka!" Kulinganisela uBonga. Ngabe uqinisile?
P8	Ubaba kaBonga usenga uNondlini kabili ngelanga. Inkomazi ikhiqiza amalitha angama-24 obisi ngelanga. Ukusengwa okukodwa kunika amalitha ayi-12.

Ngesinye isikhathi uBonga uyasiza ngokusenga, kodwa, ukusenga akulula njengaloko ukubhekile. "Madoda! Ngelinye ilanga, nami ngiyoba nezinkomazi ezithi mina, komele ngizisengele mathupha," esho ecabanga yedwana.
P9	Ubaba wakhe usezothatha ithunga athele emabhodleleni ayilitha noma emakanini angamalitha amabili. Usezothengisa lolu bisi oselukaliwe ngamarandi ayi-8 ilitha.

Kanye ngeviki ubaba kaBonga uphisana ngamalitha anga-25 esikoleni ukuze balusebenzisele uhlelo lokunikezela ngokudla. Yilowo nalowo mntwana uthola ikota yelitha lobisi. Loko kusho ukuthi abantwana abayi-100 bangakwazi ukuthola ubisi ngalelo langa.
P10	Ngalelo nalelo litha lobisi oluthengiwe, uBonga uthola amasenti angama-50. Akuyona imali eningi mawuyisho, kodwa uma ubaba kaBonga ethengise amalitha angama-24 ngelanga, kuba imadlana ebhekile! Ungasho ukuthi kuba malini leyo?

UBonga wonga imali yakhe ngokucophelela kuze kube nguMgqibelo. Lapho ke uzothola ithuba lokuya esitolo sezincwadi. Kulesiya sitolo, incwadi ayibizi ngale kwamarandi ayi-10, ngakho-ke evikini la izinto zihambe kahle khona, lwathengwa kahle ubisi, angakwazi ukuthenga izincwadi ezimbalwa.
P11	UBonga naye uyathanda ukuphuza ubisi lwenkomazi yakwabo. Ubaba wakhe uthi ubisi lusiza ukwakha amathambo namazinyo, futhi lwenza umuntu aphile kahle abe namandla.

Ngokuphuza ubisi nokudla imifino ephuma engadini kababa wakhe, uBonga unamandla! Akagulaguli futhi akalambi!
P12	UBonga akakhohlwa ukubonga uNondlini usuku nosuku. Uyamklomelisa ngezinye iziqathi noma amacembe esipinashi awathola eziwele laphaya engadini.

"Ngiyabonga Dayimane likababa, Nondlini wakwethu, ungumngane wami omkhulu. Ngiphilile futhi ngihlakaniphile ngenxa yakho! Ukuba bewungekho, bengingeke ngikwazi nokuthenga zonke lezi zincwadi engizifundayo. Ziyangisiza kakhulu, ngibashaya emakhanda eklasini ngenxa yokufunda lezi zincwadi ongipha zona!"

images:

illustrations/pages/7945.png
illustrations/pages/11992.png
illustrations/pages/7944.png
illustrations/pages/11993.png
illustrations/pages/7939.png
illustrations/pages/11994.png
illustrations/pages/7938.png
illustrations/pages/11995.png
illustrations/pages/11996.png
illustrations/pages/7941.png
illustrations/pages/7943.png
illustrations/pages/11997.png
illustrations/pages/7945.png

translations:

Afrikaans (Translation)	Pendo, Ons Koei 	id=20092
English (Adaptation)	Pendo Our Cow	id=11991
English (Adaptation)	Ndalo And Pendo – The Best Of Friends 	id=20299
Hausa (Nigeria) (Translation)	Saniyar Mu Pendo	id=20507
isiNdebele (Translation)	Undalo Nopendo – Abangani Bamambala	id=20823
Kiswahili (Original)	Ng’Ombe Wetu Pendo	id=8056
Sesotho (South Africa) (Translation)	Kgomo Eso Pendo	id=20043
Sesotho (South Africa) (Translation)	Ndalo Le Pendo – Metswalle E Utlwanang	id=20834
Siswati (Translation)	Ndalo Napendo	id=20775
Talen (Translation)	Te Naoh Pendo	id=20201
