url:	http://africanstorybook.org/reader.php?id=3142&d=0&a=1
id:	3142
title:	Omuhasi Womu Musaala
author:	Mugoya Job Joel
artist:	Jemma Kahn
lang:	Lunyole
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/3142.png
desc:	Ŋaliŋo omusaaja muhulu ali ni hiisi hiitu ohutusaho omuhasi

page_text:

P1	Hale hale yaliyo omusinde owaali ni hiisi hiitu mu bungi. Gaali n'enimiro omwali hiisi biryo,  ko n'ebidooli by'eŋombe,  etaama n'embusi. Aye ni gatiina n'asahuluŋa gasuna ohunakuŋala olwohuba ti ŋaaliŋo ehi gaali n'abula. Gaali abula muhasi.
P2	Lulala ni gaali ni gemereye mu musaala,  gafuna ehiŋeego ehyene ehiraŋi. N'aba n'ataŋanga hufuna muhasi,  aŋanga ohwebajirayo owuwe?
P3	Ng'aŋo atagiha ohubaaja omuhasi omwene omuŋoono mu lusaga lw'omusaala omugumu. Ni gahena ohubaaja ehibaaje hihye,  gahiŋamba hu moni nga jilimbula. Gahifuŋirero omuya polapola nga hifuuha hiramu.
P4	Mu butuufu ono nj'owaali omuhasi asinga obuŋoono hu bagaali ni gahabona. Gahubba amafuha gamulomba abe muhasi wuwe.
P5	Gamuŋa ehimolo ehya mabalabala,  embira ko n'omuge ohulaga ti ŋahani muhasi mufumbo. Ng'ahena amutongolera enyumba eyi gamaala n'eroba era gayisimba n'enyaasi eryali ŋaasi w'omusaala ogu gatemaho olusaga. Omusinde ono ng'aloma omuhasi wuwe ati,  "Kulomba ehiitu hirala soolomerangaho omuutu yeesiyeesi eyi nahutusa."
P6	Eteŋama siryabitaŋo eleeŋi,  abosuho bomu bitehere ehiririhene nga batagiha ohwebuusagania baati,  "Omusinde omusahulu ono aŋanga atye ohuba n'omuhasi omuŋere ate nga muŋoono atyo?" Ehi bahola basalaŋo humwiba bamuŋire ewaawe.
P7	Omusahulu ono ganakuŋala,  olwohuba ti gaali saŋanga humenya n'abula muhasi wuwe. Aye ng'aŋeega ati,  "Hamunga mba ni ndiho n'ehiitu hihye hyosihyosi sinahanakuŋaye ti." Ehi gahola gatuma amaŋuusi gaje gamwendule,  gamwembereho era gamutuseho ehiitu hyosihyosi gamuleetere.
P8	Ni gamwagene gamwembera mu lulimi lw'enyuni. Muhasi womu musaala,  muhasi womu musaala Ahira boosi obuŋoono Wamwo atutumire Hwagamye ehimolo hihyo!
P9	Nga agaŋa ehimolo hihye gagululuha gatuuma esosi n'enjabi nga gahiŋirira wamwe Omusahulu gewiha ehimolo mu moni,  gaba musangafu ohuhena ahateŋama.
P10	Aye ohwenda ohu gendiremo omuhasi wuwe sihwahendeera. Nga nindi atuma amaŋuusi gaje gamwembere: "Muhasi womu musaala,  muhasi womu musaala Ahira boosi obuŋoono Wamwo atutumire hwagamye omuge gugwo Nga gaguluha gagamayo n'omuge ogwali ahabonero h'obufumbo."
P11	Gaŋamba omuge nga geesa omuya aloma ati,  muhasi wange ali aŋale mu lusito lw'abaatu abandi. Ahateŋama ni habitaŋo galanga amaŋuusi gagatuma nindi gaje gembere omuhasi nago. Muhasi womu musaala,  muhasi womu musaala Ahira boosi obuŋoono Wamwo atutumire Hwagamye obulamu wuwo.
P12	Ng'aŋo gatiina efunda eyohudatu. Ni goola gagwa hu mabega g'omuhasi nga hiisi ŋuusi libojamo emoni. Naŋa weene aŋo omuhasi gafuha hibaaje. Amagulu gage emihono n'omutwe byajagaliha. Nga agwa ŋaasi.
P13	Wamwe nga aŋiringisya enduli eyaali ehibaaje hy'omuhasi wuwe ahiŋira hu lwabi. Ni gasyosa gahyemeresa emirandira ni jiri mu maaji. Obugimu w'eroba n'obubalire w'eryuba byahiretera ohuloha nindi.
P14	Era embeŋo n'ehubba hu mahoola g'omusaala guno galoma ng'olu muhasi owenda wamwe aloma.

images:

illustrations/pages/2580.png
illustrations/pages/2584.png
illustrations/pages/2585.png
illustrations/pages/2583.png
illustrations/pages/2586.png
illustrations/pages/2587.png
illustrations/pages/2588.png
illustrations/pages/2589.png
illustrations/pages/2590.png
illustrations/pages/2591.png
illustrations/pages/2592.png
illustrations/pages/2581.png
illustrations/pages/2582.png
illustrations/pages/2593.png
illustrations/pages/2580.png

translations:

Aringati (Translation)	Ife Ũkú Ru Rĩ	id=7527
English (Original)	The Tree Wife	id=2595
isiXhosa (Translation)	Inkosikazi Eyenziwe Ngomthi	id=3137
isiZulu (Translation)	Unkosikazi Oyisihlahla	id=3138
isiZulu (Adaptation)	Unkosikazi Oyisihlahla	id=14188
Kikamba (Translation)	Kiveti Kya Muti	id=3139
Kiswahili (Translation)	Mke Mti	id=3140
Luganda (Translation)	Omukazi Eyava Mu Muti	id=3141
Lugbarati (Translation)	Oku Pati Ru Ri	id=2712
Lumasaaba (Translation)	Umukhasi We Mu Kusaala	id=7243
Maa (Translation)	Enkitók Naguatúno	id=2816
Oluwanga (Translation)	Omukhasi Musala	id=3143
Sepedi (Translation)	Mosadi Wa Sehlare	id=7244
Sesotho (Lesotho) (Translation)	Mosali Oa Sefate	id=3144
Sesotho (Lesotho) (Translation)	Mosali Wa Sefate	id=10370
Setswana (Translation)	Mosadi Wa Setlhare	id=7242
