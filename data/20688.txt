url:	http://africanstorybook.org/reader.php?id=20688&d=0&a=1
id:	20688
title:	Mzukwana Ibhasi Lifika Emva Kwesikhathi
author:	Pumla Mdontswa
artist:	Mango Tree
lang:	isiZulu
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/20688.png
desc:	UZwelakhe no mama wakhe balinde ibhasi eliya edolobeni. Ingabe lizofika ngesikhathi?

page_text:

P1	Kanye ngosuku, ibhasi elikhulu eliluhlaza sasibhakabhaka liza emphakathini wakubo Zwelakhe ukugibeza abantu ukuya edolobheni. UZwelakhe akakaze alibone ibhasi elikhulu ngale ndlela! 

Ubale wathola amafasitela aseduze nabagibeli ayisishiyagalolunye kanye nefasitela eduze nomshayeli. "Kusho ukuthi kunolayini abayisishiyagalolunye kube nezihlalo okungenani eziyi-8 ulayini nolayini ukuze abagibeli bahlale." Kusho uZwelakhe ezicabangela nje. Uma imicabango kaZwelakhe iyiqiniso, ibhasi elikhulu eliluhlaza lingathwala abagibeli abangaki?
P2	Kusasa, uZwelakhe nomama wakhe bazogibela ibhasi ukuya edolobheni ukuthengela uZwelakhe umfaniswano omusha wesikole.

Umama kaZwelakhe ufuye izinkukhu zamaqanda. Uthengisa idazini lamaqanda ngamarandi ayi-15. Emavikini amaningi wenza amarandi angama-450. Kufanele athengise amadazini amangaki ukuze athole la Marandi angama-450. Emavikini amane adlule, wonge uhhafu wemali ayenzile khona ezokhokhela umfaniswano kaZwelakhe omusha.

Ungakwazi ukuthola ukuthi umama kaZwelakhe wonge malini emavikini amane?
P3	Sekuphele cishe izinyanga ezintathu uZwelakhe agcina ukuhamba ngebhasi! Akasakwazi ukulinda!

Kusasa ilanga elikhulu. Ngehora lesikhombisa, uselele, kodwa do, ukufika ubuthongo. Ingqondo yakhe ikude le uyathatha uyabeka. Uloku ecabanga ngohambo lwabo lokuya edolobheni. Isikhathi manje ligamenxe ihora lesishiyagalolunye ebusuku, ubhekile uZwelakhe, lutho ukufika ubuthongo.
P4	Njalo ekuseni, umama kaZwelakhe uyamvusa ngehora lesikhombisa. Kodwa namhlanje, yize elale ngehora leshumi nanye izolo ebusuku, ngehora lesithupha ubesevukile.

Ngehora lesikhombisa ubesegezile, esegqokile eselungele indlela. UZwelakhe ngabe ulale isikhathi esingakanani?
P5	Kusele imizuzu eyi-15 kushaye ihora lesishiyagalombili, uZwelakhe nomama wakhe bese beya esitobhini sebhasi. Ibhasi elikhulu eliluhlaza sasibhakabhaka kumele lifike ngehora lesi-8.

Umama kaZwelakhe abheke iwashi lakhe. Sekudlule ngemizuzu eyishumi nanhlanu ehoreni lesishiyagalombili kodwa ibhasi alikafiki, lishiywe yisikhathi. "Yisimanga lesi, njalo nje, ibhasi liyasigcina isikhathi. Ingabe yini inkinga namhlanje?"
P6	Ngokushesha, kwafika abanye abantu abane esitobhini. Nabo babheka amawashi abo bazibuza ukuthi kungani ibhasi lileythi, lingakafiki. "Yimihlola le!" kukhalaza impandla eyayifake isudi eluhlaza sasibhakabhaka. Nomunye wezwakala ekhononda, "Yihora lesishiyagalolunye manje! Ngileythi emsebenzini."

UZwelakhe nomama wakhe bona, base beme isikhathi eside ukubedlula bonke. Ku Zwelakhe yena, kwakungamahora namahora belindile. Kodwa-ke, akunjalo. Ngabe base belinde isikhathi esingakanani eqinisweni?
P7	UZwelakhe usekhathazekile manje. "Mama, ngisazowuthola umfaniswano wami nje?" UZwelakhe usebala ukuthi ukuya nokubuya edolobheni ngebhasi kuzothatha cishe amahora amane. Ihora ukuya, amahora amabili ukuzulazula ezitolo bethenga, ihora elinye ukubuya ngebhasi.

"Mama, nginomdlalo nabangane bami ngehora lesibili. Ngethemba ibhasi lizofika masinyane ngale kwaloko ngeke sibuyele ekhaya ngesikhathi."
P8	Bahla balinda. Kodwa-ke uZwelakhe uyakhala manje. Ababili balaba bantu abekade bemi emgqeni, esitobhini, sebeyahamba baphindela emakhaya. Abanye badamane bebheka isikhathi emawashini abo.

"Masilinde. Ngiqinisekile ibhasi liyeza kungekudala!" kuchaza umama kaZwelakhe. "Mina ngifuna ukubuyela ekhaya manje, mama!" kukhalaza uZwelakhe. Masilinde eminye imizuzu eyishumi. Uma ibhasi lingafiki kuze kugamanxe ihora lesishiyagalolunye, singahamba siye ekhaya."
P9	Khona manjalo bezwe umsindo webhasi omkhulu liduma liza ngomgwaqo. "Uyabona-ke, ngikutshelile. Yihora lesishiyagalolunye ezimpondweni," kuchaza umama kaZwelakhe. Aqhubeke athi, "Sizothenga masinyane. Uma ibhasi lisuke ngesikhathi edolobheni, sizofika kahle ngaphambi kokuthi umdlalo wakho webhola uqale."

UZwelakhe asule izinyembezi. Amehlo akhe avuleke manje. Kodwa izinyawo zakhe zona zibuhlungu. Ukhathele. Usefuna ibhasi lifike agibele.
P10	Hhawu! Ibhasi abebelilindile akulona ibhasi elikhulu eliluhlaza sasibhakabhaka. Leli bhasi lincane, libomvu! Ngokushesha uZwelakhe abale amafasitela aqondene nabagibeli. Habe! Mane kuphela, bese eshilo, "Mama, leli bhasi lincane kunebhasi eliluhlaza sasibhakabhaka." Aqhubeke, "Ngeke benele bonke laba bantu abafuna ukuya edolobheni."

Ngabe uyavumelana noZwelakhe? Ungaqagela ukuthi ibhasi elincane elibomvu lingathatha abantu abangaki?
P11	"Uyahlupha Zwelakhe, musa ukukhathazeka," umama wakhe emdlalisa. "Sonke njengoba silinde lapha kulesi sitobhi sizongena, sithole izihlalo."

"Masinyane, shesha! Masigibele sizothola izihlalo. Thina, kade simile, sifike kuqala kunabo bonke."
P12	UZwelakhe nomama wakhe basho bagibela. Emva kwabo emgqeni, kunabantu abayisishiyagalolunye okumele nabo bagibele. "Ngabe sonke sizothola indawo yokuhlala?" kubuza uZwelakhe.

Manje useyabona ukuthi kunemigqa emine yezihlalo. Emgqeni ngamunye kunezihlalo ezimbili ohleni ngalunye, nezinye ezimbili kolunye uhla. Zingaki izihlalo sezizonke? Ngabe bonke abantu abasemgqeni bazothola izihlalo?
P13	UZwelakhe nomama wakhe bangena bahlala ezihlalweni zokuqala ezaziphambili eduze nomnyango. Kwakunendawo eningi phambi kwabo futhi benokubona kahle ngaphandle.

UZwelakhe wabala abanye abantu abayisithupha ababesandakufika emgqeni. "Kusho ukuthi abagibeli sebeyishumi nesikhombisa sebebonke manje," ekhuluma yedwa. "Mama, bonke abantu bazokwenela," etshela umama wakhe. "Uyedwa kuphela umuntu ongenandawo, uzoma." Ngabe uZwelakhe ubale kahle?
P14	Manje ibhasi seligcwele. Umshayeli uvala umnyango, ibhasi lasuka. Kunomsindo ngaphandle. UZwelakhe nabanye abagibeli babheke ngamafasitela ukuthi ngabe yini. Naba abanye abantu bagijimela ibhasi, baningi. Bayamemeza, "Misani ibhasi! Misano bo! Nathi sifuna ukugibela!" Kwase kuleythi.

UZwelakhe nomama wakhe babazwela laba bantu abasele, beshiywa ibhasi.
P15	Umama kaZwelakhe wabuza umshayeli, "Yini ungezanga ngebhasi elikhulu eliluhlaza sasibhakabhaka?" Waphendula umshayeli, "Liphukile izolo. Bekufanele ngithole elinye, ngathola leli elincane."

"Manje abantu abasele ngemuva, nabanye abasendleleni, uzobenzenjani?" kuqhubeka umama kaZwelakhe ebuza. "Ungakhathazeki. Ngihlela ukuphindelela kabili namhlanje."

UZwelakhe ulalele njengoba bekhuluma. Ngaleso sikhathi kudlala izinombolo ekhanda lakhe, uyabala, ubala izitulo, ubala nesikhathi.
P16	UZwelakhe aphinde abale izitulo. "Ngicabanga leli bhasi elincane lithwala abantu abangama-20, bayi-16 abahlalayo bese kuma aba-4." Esezicabangela, "He! Kazi ibhasi lizophindelela kangaki ukuthuthezela abagibeli abayi-100 ukuya edolobheni? Abangama-200 noma abayi-150 bona?" Ungenza lesi sibalo?

UZwelakhe ujabule! Ngokushesha uzothola umfaniswano wakhe! Ibhasi elincane elibomvu lizobathatha libaphindisele emuva ekhaya, naye afike ngesikhathi ukuze adlale ibhola nabangane bakhe.

images:

illustrations/pages/11446.png
illustrations/pages/11446.png
illustrations/pages/11447.png
illustrations/pages/11448.png
illustrations/pages/11449.png
illustrations/pages/11450.png
illustrations/pages/11451.png
illustrations/pages/11452.png
illustrations/pages/11453.png
illustrations/pages/11454.png
illustrations/pages/11455.png
illustrations/pages/11456.png
illustrations/pages/11457.png
illustrations/pages/11458.png
illustrations/pages/11459.png
illustrations/pages/11460.png
illustrations/pages/11461.png

translations:

Afrikaans (Translation)	Groot Blou Bus	id=20051
ChiTonga (Translation)	Ibbasi Lyangu Lipati Lya Bbulu	id=18635
CiNyanja (Translation)	Basi Ikulu Yobilibila	id=18614
English (Original)	Big Blue Bus	id=12083
English (Adaptation)	Big Blue Bus	id=13607
English (Adaptation)	When the (Big Blue) Bus Was Late 	id=20309
French (Translation)	Le Grand Bus Bleu	id=13271
IciBemba (Translation)	Saaca  Iikulu Iyabuluu	id=18579
isiNdebele (Translation)	Mhlana Ibhesi Ifika Ngemva Kwesikhathi	id=20828
isiXhosa (Translation)	Ibhasi Enkulu Emzuba	id=16549
isiXhosa (Translation)	Ibhasi Enkulu Ezuba	id=17502
isiZulu (Translation)	Ibhasi Enkulu Eluhlaza Okwe Sibhakabhaka	id=16207
isiZulu (Adaptation)	Ibhasi Elikhulu Eliluhlaza	id=17335
Kinyarwanda (Translation)	Bisi Nini Y'ubururu	id=17456
Kiswahili (Translation)	Basi Kubwa La Bluu	id=12428
Luganda (Translation)	Baasi Ennene  Eya Bululu	id=13122
Lunyole (Translation)	Ebbasi  Embala Eya  Bbululu	id=13438
Lunyole (Translation)	Ebbasi Embala Eya Bbulu	id=13608
Ngâ€™aturkana (Translation)	Amotoka Napus Naapolon	id=12730
Oluwanga (Translation)	Omutoka Omukali Kwe Lilesi	id=12934
Portuguese (Translation)	Grande Autocarro Azul	id=16097
Sepedi (Translation)	Pese Ye Kgolo Ye Talalerata	id=17993
Sesotho (South Africa) (Translation)	Bese E E Kgolo E Mmala Wa Botala Ba Lehodimo 	id=20023
Sesotho (South Africa) (Translation)	Ha Bese E Kgolo E Bolou E Siilwe Ke Nako	id=20835
Setswana (Translation)	Bese E Kgolo Ya Mmala Wa Botala Jwa Legodimo	id=16588
Setswana (Translation)	Bese E E Kgolo Ya Mmala Wa Botala Jwa Legodimo	id=17644
SiLozi (Translation)	Mbasi Yaka Yamubala Wa Mbilu	id=18562
Siswati (Translation)	Ibhasi Lenkhulu Leluhlata Kwesibhakabhaka	id=20782
Tshivenda (Translation)	Bisi Khulwane Dala	id=18286
Xitsonga (Translation)	Bazi Lerikulu Ra Muhlovo Wa Wasi	id=18988
