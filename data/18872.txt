url:	http://africanstorybook.org/reader.php?id=18872&d=0&a=1
id:	18872
title:	Hosinkulu Kayanja Na Nhwanyana Wa Yena
author:	Mkomati John Mongwe
artist:	Natalie Propa
lang:	Xitsonga
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/18872.png
desc:	Xitori xa rirhandzu ra mhangu hi hosikazi leyitsongo yo saseka leyi yi landzelelaka mbilu ya yona

page_text:

P1	Khale ka khaleni,  a ku ri na Hosinkulu leyi a yi vuriwa Kayanja. A yi tshama exigodhlweni na nkosikazi na nhwanyana wa vona,  Hosikazi Apenyo. Nganakana Apenyo a a ri wansati lontsongo wo saseka loyi wanuna un'wana na un'wana a lava ku n'wi teka. Kambe Hosinkulu Kayanja u lavile leswaku ntsengo wa mutekiwa wu va wa le henhla ka nganakana.
P2	Kusuhi na muti wa Hosinkulu Kayanja a ku tshama hosi leyi a yi vuriwa Aludah Lonkulu. A yi vuriwa "Lonkulu" hikuva un'wana na un'wana eka vuakelani a byi n'wi yingisa. A kariha swinene eka un'wana na un'wana loyi a tlula milawu ya yena! Nsati wa Hosi Aludah wa ha ku hundza emisaveni hi mavabyi ya malariya naswona a yi lava nsati wun'wana.
P3	Hiloko hosinkulu ya ku nyuhela ya ku dyuhala yi ya eka Hosinkulu Kavanja ku n'wi nyika rifuwo ra yena leswaku yi kuma hosikazi leyitsongo. Loko vavanuna lavambirhi va ha kanela hi ntsengo,  hlonga Kakembo a twa mavarivari ya bulo ra vona. Hlonga Kakembo a kumana swinene na Hosikazi Apenyo.
P4	Hosi Adulah u pfumerile ku nyika Hosinkulu Kayanja hafu ya rifuwo ra yena,  ku katsa nereta,  leyi na yona a yi ri xiphemu xa ntsengo wa mutekiwa. Mikunguhato ya nkuvo wa vukati exikarhi ka Hosi Aludah na Hosikazi Apenyo yi endliwile exihundleni. Hosinkulu a yi swi tiva leswaku nhwanyana wa yona a nge tsaki hi xiboho lexi.
P5	A ku sale vhiki ku nga si fika siku ra nkhuvo entsindza,  hlonga Kakembo u tihlanganisile na Apengo. "Hosikazi munghana wa mina,  bava wa wena u lulamisile nkhuvo wa vukati wa wena na Hosi Aludah,  naswona wu ta va kona endzhaku ka vhiki," ku vula Kakembo.
P6	Hosikazi Apenyo swi n'wi chavisile swinene naswona xo sungula a nga tivi leswaku u fanele ku endla yini. Endzhaku hiloko a ehleketa a ku,  "A ndzi nga pfuki ndzi tekiwile hi Hosi Aludah mukhalabye wo nyuhela. A nge pfuki! Ndzi fanele ku hatlisa ndzi ya eka Trevor ku vona leswaku yena a nga endla yini nkarhi wu nga si famba." Trevor i xigangu xa Hosikazi Apenyo.
P7	Hi vusiku byebyo Apenyo u ngungumerile a huma exigodhlweni. Loko bava wa yena a lo swi kuma leswaku u ya kwihi a ta hlundzuka swinene. U tsutsumile a humelela hi xihatla hi le ka xihlahla xo tlhoma ehenhla ka maribye na magungu,  ku kondza a fika eka Trevor wa yena. Loko a fika endlwini ya yena a a karhele,  a khomiwile hi ndlala na torha.
P8	"Murhandziwa,  hikokwalaho ka yini u fambile rendzo leri ro leha u ri wexe naswona eka nkarhi lowu wa vusiku?" ku vutisa Trevor. U n'wi kele mati na ku n'wi pfumelela leswaku a wisa. Trevor a nga kalangi a tshama ehansi loko a ha yimele Apanyo leswaku a vulavula.
P9	"Hosikazi ya mina leyi rhandzekaka,  xana xiphiqo i yini?" ku vutisa Trevor.    Apenyo a hefemulela ehenhla ivi hi gome a ku,  "Bava wa mina u lava leswaku ndzi tekiwa hi Hosi Aledula,  Lonkulu. Kambe a ndzi nga swi koti ku tekiwa hi wanuna luya wo chavisa. Trevor,  ndzi lava ku tekiwa hi wena hambiloko u ri xisiwana. Ndzi tiyimiserile ku hlupheka. Ndza ku rhandza."
P10	"Kambe hosikazi,  a ndzi na nchumu xo xi hakela tanihi mali ya ku lovola,  wa swi tiva leswaku ndzi xisiwana xa mufana," ku rila Trevor. Apenyo a hlamula a ku,  "Ndza swi tiva,  kambe ntsena hi wena loyi ndzi nga kotaka ku tekana na yena." U ehleketile nkarhinyana kutani a ku,  "A hi yi eka Kategga,  mutlutaxikepe ku hi tluta ku ya entsungeni wa nambu. Hi ndlela yaleyo hi ta kota ku baleka naswona bava a nge pfuki a hi kumile."
P11	Endzhaku exigodhlweni,  Hosinkulu Kayanja u kumile leswaku Hosikazi Apenyo u nyamalarile kutani a lerisa vanhu va yena ku n'wi lava kun'wana na kun'wana etikweni. Varindzi va hosinkulu,  masocha na munhu un'wana na un'wana va lavile,  kambe a va swi kotangi ku kuma Hosikazi Apenyo. Va tlhelerile endzhaku eka hosinkulu kutani va n'wi byela leswaku a nga kumeki. "Hikokwalaho ka sweswo yanani ekhwatini kutani mi ya lava," ku lerisa Hosinkulu Kayanja. Hosinkulu a yi nyenyetsekile ngopfu.
P12	Loko Hosikazi Apenyo na Trevor va hatlisela ku ya eribuweni ra nambu,  mapapa ya ntima ma sungule ku hlengeletana empfukeni. Bubutsa ra matimba a riri eku teni.
P13	Kategga,  mutlutaswikepe a ri eku boheni ka xikepe xa yena loko varhandzani lavantsongo va ya eka yena. Trevor u kombele Kategga ku va tluta va tsemakanya nambu. Kategga u arile ku amukela,  a hlamusela leswaku bubutsa ra matimba ri hatla ku hlangana,  hikokwalaho ku ta va khombo lerikulu swinene.
P14	Trevor u sindzisile na ku hlamusela Kategga leswaku hikokwalaho ka yini va fanele ku tsemakanya. Endzhaku ka sweswo hiloko a humesa mali yo nyawula exikhwameni xa yena na ku humesa mafurha a swi nyika Kategga. Loko Kategga a yingisela mhaka ya vona na ku vona rikatla ro saseka,  hiloko a va twelavusiwana. U pfumerile ku va tluta va tsemakanya nambu hambileswi maxelo a ma bihile.
P15	Kategga u kokile xikepe ku ya ekusuhi na ribuwa kutani a va byela leswaku va nghena endzeni. Endzhaku ka sweswo u tekile mhandzi ya yena yo tlutisa xikepe kutani a sungula ku tluta. Loko Hosinkulu Kavanja na Hosi Aludah va fika eribuweni,  va vonile vanhu vanharhu endzeni ka xikepe. Va swi vonile leswaku varhandzani se va balekile.
P16	Moya wa matimba wu hlaserile xikepe ivi Kategga a nga ha koti ku xi lawula. Hosinkulu Kavanja u huwelerile a ku: "Apenyo,  ndzi kombela u vuya! Ndzi ku rivalerile naswona a ndzi nga ku xupuli wena kumbe Trevor." Kambe se a hlwerile swinene. Xikepe xi voyamele ehenhla ku tlula mpimo kutani vanhu lavaya vanharhu va hlantiwile endzeni ka mati yo chavisa. Hinkwavo va dyiwile hi mati. Endzhaku ka siku rero, un'wana na un'wana evukosini bya Hosinkulu Kayanja a a teka un'wana na un'wana lava va va lavaka,  xifumi kumbe xisiwana.

images:

illustrations/pages/10069.png
illustrations/pages/10074.png
illustrations/pages/10063.png
illustrations/pages/10064.png
illustrations/pages/10065.png
illustrations/pages/10066.png
illustrations/pages/10067.png
illustrations/pages/10069.png
illustrations/pages/10070.png
illustrations/pages/10071.png
illustrations/pages/10072.png
illustrations/pages/10211.png
illustrations/pages/10075.png
illustrations/pages/10076.png
illustrations/pages/10077.png
illustrations/pages/10078.png
illustrations/pages/10079.png

translations:

Afrikaans (Translation)	Koning Kaja en Sy Dogter	id=20076
Akuapem Twi (Translation)	Ɔhempɔn Kayanja Ne Ne Babea	id=18462
Asante Twi (Translation)	Ɔhene Kayanja Ne Ne Babaa	id=18222
ChiTonga (Translation)	Mwami Kayanja Amwanaakwe Musimbi	id=18652
CiNyanja (Translation)	Mfumu Kayanja Namwana Wake Musikana	id=18670
Dagaare (Translation)	Naa Kayanja Ne O  Pɔgeyaa	id=17774
Dagbani/Dagbanli (Translation)	Naa Kayanja Mini O Bipuɣiŋga	id=18161
Dangme (Translation)	Matsɛ Kayanja Kɛ E Bi Yo Ɔ	id=18341
Dhopadhola (Translation)	Kere Kodi Nyare	id=18750
English (Original)	King Kayanja And His Daughter	id=10210
Ewe (Translation)	Fia Kayanja Kple Via Nyɔnuvi	id=18172
Fante (Translation)	Ɔhen Kayanja Na Ne Babasia	id=18492
French (Translation)	Le Roi Kayanja Et Sa Fille	id=12664
Ga (Translation)	Maŋtsɛ Okaija Kɛ Ebiyoo Lɛ	id=18336
Gonja (Translation)	Ewura Kayanja Nε Mobe Ebichesobi	id=18214
IciBemba (Translation)	Imfumu Kayanja Noomwana Waiko Umwanakashi	id=18675
isiNdebele (Translation)	Ikosi Umjekejeke Nendodakazi Yakhe	id=13054
isiXhosa (Translation)	Ikumkani Ukayanja Nentwazana Yakhe	id=17574
isiZulu (Translation)	Inkosi Undabenhle Nendodakazi Yayo	id=16472
Kasem (Translation)	Pɛ Kayanja De O Bukɔ	id=18228
Kiswahili (Translation)	Binti Wa Mflame Kayanja	id=12899
Mampruli (Translation)	Naaba Kayangya Ni U Bipuŋŋa	id=19353
Ng’aturkana (Translation)	Ekapolon Kayanja Ka Nakookeng	id=12922
Nzema (Translation)	Belemgbunli Kayanja Nee Ɔra Raalɛ Ne	id=18422
Oluwanga (Translation)	Omukhana Wo Omwami Kayanja	id=12954
Portuguese (Translation)	O Rei Kayanja E a Súa Filla	id=13644
Portuguese (Translation)	O Rei Kayanja E a Sua Filha	id=16719
Sepedi (Translation)	Kgoši Kayanja Le Morwedi Wa Gagwe	id=18163
Sesotho (South Africa) (Translation)	Morena Kadi Le Moradi Wa Hae	id=20035
Setswana (Translation)	Kgosi Mothupi Le Morwadiagwe	id=14957
SiLozi (Translation)	Mulena Kayanja Ni Mwana Wa Hae Wa Musizani	id=18741
Talen (Translation)	Na'ab Kayanja Ne O Puawoo	id=20196
Tshivenda (Translation)	Thovhele Kayanja Na Ṅwananyana Wawe	id=18277
