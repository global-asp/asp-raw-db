url:	http://africanstorybook.org/reader.php?id=14721&d=0&a=1
id:	14721
title:	Shiŋgoòy: Kimfèr Ke Wangari Mathay
author:	Beatrice Tafon Takeh
artist:	Maya Marshak
lang:	Lámnsoʼ
level:	First sentences
lic:	Creative Commons: Attribution 4.0
thumb:	http://africanstorybook.org/illustrations/covers/14721.png
desc:	Yì-iì dzə̀ é ntèʼ yìmòʼ mo gwan Kenya-aa duùn ne

page_text:

P1	Yì-iì dzə̀ é ntèʼ yìmòʼ mo gwan Kenya-aa duùn ne,  a jeŋrí  é mbiv yee fo shùy yii tó é Africa,  shiwán shee wiíy shímóʼ shí rə́si lim lim wùn yèwov é kwaʼ. Yír rə dzə̀ Waŋgari.
P2	Waŋgari yòʼ-oo koŋ dzə́ yee fó laʼ. Wù nén lo wù dù aáwune sum fo á lim vifá ve yi,  e li nyùy rə e kàʼtí nsay sho. Káʼ ti nsay bey wù nen li mbìy se vifá a sí ŋeéri féyi,  a biy e nsay a yi lumé.
P3	Wúné-eè lo wú bòŋ wun e shaàsìn a dzə é ghan se shuy nəə̀n ne. Ndzə-əə̀ keʼ sə́n a wù yò kfə̀n yú fó a yen mbìy se vifa siy,  Waŋgari nen kìíy ji ki si á ghán se wun waá du fo laʼ. Wù lóo du wù wàa tòʼrì dzəə́ si tóʼrin e kwaʼ e kfən a tum ndzə́v sí.
P4	Waŋgari dzə̀ wán a wù-uù kér vifií féyì nèn kér shií fo dù ŋwàʼ. Yiibey a yè wov wùn tàr wov koŋ kév ji wù wáa dzə a fo laʼ a sə áwune. Wù wìy mèé kiya saàmbà,  mb̀iy rə yee lumèn nèn lòn tàr wov wun yèwov  ji á maʼti é wù du a ŋwàʼ.
P5	Waŋgari nèn du ŋwàʼ a yèʼéy e shií shó. Wù-uù yoŋ aŋwàʼ anín,  yoŋ woo sho w ù kù koò kifá fo fo.  Wù nèn a yii ŋwàʼ kijuŋ feyi. Á nèn lò e jàŋ wun ji wù wiy a ŋwàʼ lèn a dzə̀ a e vimbàŋ vi woŋ e Amerika.  Wúné bóŋ wun feyì,  a wù nèn kér shií ji wun bónén e kìíy a mo ndzə dzəə̀n.
P6	Wangari-ii dù e yùnè veésítì woó  Amerika bèy,  e yèʼéy vinyo ve fíy vi fó vinín. Wù-uù yèʼéy kùm vikwiíy,  à mo ví yii kúyí. Wù wìy lò kuùmé ghán se wùuù kúyí mo wùn a fə́r və́-əə̀ rə́si tùŋ visəə́rí é sar se vici é kòv seé Kenya,  kóv a sí dzə̀ ben sijuŋ.
P7	Mo wù-uù yèʼéy ŋwaʼ du fo mbìy,  kong ye wù-uù kér fo wír veé Kenyaà nèn a dzə̀sì wún dzésin. Wù nèn a dìy ji bo wí́r vəə́ ki dzé a dzé ye juŋe,  kfən ghánen a kicaársin. Mo wù kù yèʼéy ŋwàʼ du fo mbiƴ,  dzə̀ mo wù kuúme bám wo dzəə̀n woŋ wóv woo Afrika.
P8	Wù wiy màysì ŋẁaʼ və́ nèn kfən e Kenya. Wù-uù kfə́n bèy,  a kitúm kfə́ kí si kifá ke sən kí,  aá lím ne mbòʼ se súm fó sigháʼán.  A meŋkaʼ me dzə̀ wiiy tòn é kiy ji wun-éè naá viyikír a mè yòʼ dzə̀. Kitan ki-iì dzə̀ e wírí wun,  a wóné toóŋe jíŋ.
P9	Waŋgari nèn kìíy kinyo kée yiì. Wù-uù yèʼéy vikìy mo dzə̀ á li mbìy se vici e biy. Vikìy yiì bèy e nèn a ker vicí vé a fiìnè. Fiinè,  á nèn li mbàm,  a leéy kfəə́ sév shó. Wúné nen a bòŋ vik̀iy vin feyì,  bìʼ fo Waŋgari-iì yiin áwune waá koo ben à luumèn,  e kfə̀n a yu sa ji áwune dzə̀ á antav.
P10	Vicí viy vi wìy lò e kuy, e nèn fèr kóvsí,  ndzə́v sí nèn siì kèʼ a leŋ. Sáʼka wo Waŋgari woo kùm vicí və̀n nèn sàmèr wún wóŋ Afrika e dzə̀m. Lèn wáa dzə,  a vicí ví sì ansə̀kì ansə̀kì vee ji ví lò fo ŋgoòy ye Wanŋgari-iì wiyin shó.
P11	Waŋgari-iì lim féyi kitávín,  kitu ke nsay kidzə̀m ki yén lim rə́ e nèn fo wun mbùʼmé. A yii yoŋ mbùʼmé woo shoon e lǎm Bàràʼ ji Nobel Peace prize. Á bèy wù nèn a dzə wiiy wo mbiy feyì feyì e woŋ Afrika wóo keeri  mbùʼmé woo shoon.
P12	Waŋgari-iì kpu e kiya kee nshov mò̀ʼón e ghvə̀m aànsəkìi abaà. Yiibey a vèsən lo á ku kuùmé wun ghán sidzə̀m se vèsən yenen kicí ke juŋ ki.

images:

illustrations/pages/9803.png
illustrations/pages/9803.png
illustrations/pages/9804.png
illustrations/pages/9805.png
illustrations/pages/9806.png
illustrations/pages/9807.png
illustrations/pages/9808.png
illustrations/pages/9810.png
illustrations/pages/9811.png
illustrations/pages/9812.png
illustrations/pages/9813.png
illustrations/pages/9814.png
illustrations/pages/9815.png

translations:

Afrikaans (Translation)	'n Klein Saadjie: Die Verhaal Van Wangari Maathai	id=11337
English (Original)	A Tiny Seed: The Story of Wangari Maathai	id=9809
French (Translation)	Une Petite Graine: L’Histoire De Wangari Maathai	id=10136
isiXhosa (Translation)	Imbewu Encinci: Ibali Lika Wangari Maathai	id=11582
Kiswahili (Translation)	Hadithi Kumhusu Wangari Maathai	id=9911
Kiswahili (Adaptation)	Wangari Maathai	id=18329
Kiswahili (Adaptation)	Wangari Maathai	id=19354
Yoruba (Adaptation)	Èso Kékeré Kan: Ìtàn Tí Wangari Maathai	id=11890
