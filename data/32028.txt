url:	https://africanstorybook.org/reader.php?id=32028&d=0&a=1
id:	32028
title:	Ndi nnyi ane a nga vhala u swika kha fumi?
author:	Ndivhuho Mutsila
artist:	Salim Kasamba
lang:	Tshivenḓa
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/32028.png
desc:	Ndi nnyi ane a ḓo vha khosi ya phukha musi Thovhele Nngwe vho no neta?

page_text:

P1	Kale-kale, ngomu-ngomu ḓakani, Thovhele Nngwe vho thoma u elekanya nga zwi re phanḓa. Vha elekenya vha ri, "Ndi khou kalaha, hu si kale ndi ḓo dzama. Musi murangaphanḓa o ṱalifhaho a tshee na nungo, u tea u khetha wa u ḓo sala tshidzuloni tshawe." @@Zwino Thovhele vha ḓo mu nangisa hani uyu muthu ngauri vho vha vha tshi funa vhalanda vhavho vhoṱhe nga nḓila i no lingana!
P2	Thovhele Nngwe vho mbo ḓelwa nga muhumbulo. Vha ruma vhaḓinḓa uri vha tshimbile na ḓaka vha tshi ramba phukha dzoṱhe uri dzi ḓe musanda. Musanda hu ḓo vha na tshimima tshihulu nahone vha na zwine vha khou tea u vhudza phukha zwi re na ndeme. Ndi fhaḽa-ha vhaḓinḓa vha tshi takuwa vha gidima hoṱhe kha khuḓa nṋa dza ḓaka iḽi.
P3	Vhusiku ha tshimima itshi, phukha dzoṱhe dza kuvhangana musanda. Vhathada vha tshi khou ḓiphiṋa nga nyimbo  na mitshino. @@Musi ṅwedzi wo tshena wo tou wee, Thovhele Nngwe vha mbo takuwa. Phukha dzoṱhe dza litsha u imba na u tshina. He ṅwau, he ḓuree! Phukha dza thetshelesa thovhele  vha tshi zwa.
P4	Thovhele vha mbo zwa vha ri, "Ndo elekanya nda vhona tshifhinga tsho swika uri ndi nange wa u ḓo sala kha khuluṋoni yanga. Zwino ngauri noṱhe ndi a ni funa, zwi khou nkonḓela vhukuma uri ndi nange o teaho. Zwino ndo tshea ḽa uri muṱaṱisano u vhe wone u no tshea tsheo."
P5	Thovhele Nngwe vha mbo imisa pfumo. Vha ri, "Ane a ḓo vha ene wa u thoma u kona u posa pfumo iḽi makoleni, a kona u vhala u swika kha fumi musi pfumo ḽi sa athu wela fhasi, u ḓo vha ene a no ḓo dzula kha khuluṋoni yanga."
P6	Musi Thovhele vho no fhedza u zwa, phukha dzoṱhe dza pfa phosho khulu i tshi bva murahu hadzo. Dzi tshi rembuluwa dza wana hu Muzhou a tshi khou sunya na u zhaka a tshi fhirela ngei phanḓa ha gogo. "Ibvani nḓilani ndi fhire. Ndi nṋe muhulwanesa hafha, vhuhosi ndi hanga," ndi Muzhou a no ralo.
P7	Muzhou a dzhia pfumo a ḽi fara nga musingo. A isa ṱhoho yawe murahu a posa pfumo makoleni. "Thihi! Mbili! Raru! Mafhefho!" Ndi Muzhou a tshi vhidzelela. @@Pfumo ḽa vhuya fhasi musi o vhala u swika kha iṋa. Muzhou a sinyuwa vhukuma a thoma u ginḓa fhasi. Thovhele Nngwe vha ri khae, "Zwo u balela." Muzhou a tea uri a ṱuwe.
P8	Musi Muzhou o no ṱuwa, phukha dza sala dzi tshi amba nga tshadzo. Ha mbo dovha ha pfala phosho khulu i tshi bva ngei murahu ha gogo. @@Ndi Nguluvheḓaka u swika o tou hwalela. "Ibvani nḓilani ndi fhire. Vulani nḓila! Vhuhosi vhu ri nṋe. Ndi muthu wa misipha nṋe, ndi tshinaḓa. Vhuhosi ndi hanga."
P9	Nguluvheḓaka a binalala o fara pfumo, a ḽi posa makoleni. "Thihi! Mbili! Raru! Iṋa! Ṱhanu! Nga vhanna!" u a vhidzelela. @@Pfumo ḽe fhasi bii, o no vhala u swika kha rathi. Nguluvheḓaka a sinyuwa nga maanḓa. A thoma u imisa mafimilo a tshi phusukanya buse. Thovhele vhe, "Iwe Nguluvheḓaka, ri posa luthihi fhedzi. Zwo u kunda." Nguluvheḓaka a ṱuwa o imisa mutshila.
P10	Zwo no ralo, phukha dza vho thoma u gungula dzi tshi ri, "Hoyu muṱaṱisano u a konḓa! Muzhou o balelwa ngeno e muhuluhulu. Nguluvheḓaka na tshone zwo tshi kunda, naho tshi tshinaḓa. A huna a no ḓo kunda hafha fhethu!" @@Vha kha ḓi ralo vha mbo pfa ngei murahu ho vuwa bonyongo. Vha tshi maṱo hasha, vha vhona tshimangadzo!
P11	Maṱo avho a ṱangana na Tshimpanzi a tshi khou ḓa ngeno phanḓa. Ndi buka ḽihulu. U enda a tshi ri, "Ndi nga si balelwe. Ndi a zwi ḓivha uri zwi nga si mmbalele. Ndi nga si balelwe." A swika e pfumo khaṱhaa! A tsetsa nga tshamurahu. A kokodzela tshanḓa murahu, a thamutshela phanḓa, e muyani lavhuu! Pfumo ḽa livha makoleni. @@"Thihi! "Mbili! Raru! Iṋa! Ṱhanu! Rathi! Sumbe! Hee vhanna!" ndi Tshimpanzi a tshi vhidzelela.
P12	Pfumo ḽa rwa fhasi Tshimpanzi a tshi khou vhala malo. Tshimphazi a sinyuwa zwihulu. O vha o sinyuwa lwe a thoma u ita tshanzunguluwe a tshi gungulela zwi siho. Thovhele Nngwe vha ri, "Iwe Tshimpanzi, wo posa zwa bala. Zwo u kunda." Tshimpanzi a tea u ṱuwa.
P13	Dziṅwe phukha dza thoma u ḓiṱutshela dzi tshi ya mahayani. Dzi tshi khou ralo u ṱuwa dza vhona ntsana i tshi khou vhanyuludza i tshi ya ngei phanḓa. I enda i tshi ri, "Ni songo ṱuwa vhoiwe. Imani ndi lingedze. Ndi nga si balelwe. Ndi nga si balelwe. Imani ndi edzise." @@Phukha dzi tshi pfa zwenezwo dza tou fa nga zwiseo.
P14	Thovhele Nngwe vha mbo takuwa vha vhidzelela vho halifha. "Litshani hezwo vhoiwe! Ni songo sea Muntsana! Ndi nnyi we a ri phukha ṱhukhu a dzi koni u ita zwithu zwi no itiwa nga phukha khulwane? Arali Muntsana a tshi khou ṱoḓou edzisa, kha tendelwe a edzise u fana na vhoiwe vhaṅwe noṱhe. Sendelani murahu ni litshe Muntsana a pose pfumo."
P15	Muntsana a mbo khotha a resha Thovhele, a rembuluwa a doba pfumo. A huma nga tshamurahu, a koka muya, a hobaladza kuḽa kuvhili kuṱukuṱuku, a thoma u gidima nga nungo dzawe dzoṱhe. A tshi swika fhaḽa hu no fhufhea, a lavhuwa.@@A femela ngomu, a dzwigimedza pfumo a vhidzelela a ri, "Ṱhanu ṱanganya na ṱhanu ndi fumi!" Pfumo ḽe fhasi bii!
P16	Phukha dzoṱhe dze tshetee! Dzoṱhe dzi vhonala dzo ḓaḓa. Thovhele Nngwe vha ṱalutshedza,  "Ee, ndi zwone  iwe Mutsana! Ṱhanu ṱanganya na ṱhanu ndi iṅwe ya nḓila dza u swika kha fumi. Hu na nḓila dzi no fhira nthihi dza u vhala u swika kha fumi." Muṱaṱisano wo vha u si wa u wana phukha khulwanesa kana i re na na maanḓa mahulu. Wo vha u muṱaṱisano wa u wana phukha yo ṱalifhesaho! Ndi ngazwo Muntsana o vha ene we a  itwa thovhele wa mufumakadzi musi Thovhele Nngwe vha tshi dzama.

images:

illustrations/pages/25319.png
illustrations/pages/25317.png
illustrations/pages/25318.png
illustrations/pages/25319.png
illustrations/pages/25320.png
illustrations/pages/25321.png
illustrations/pages/25322.png
illustrations/pages/25323.png
illustrations/pages/25324.png
illustrations/pages/25325.png
illustrations/pages/25326.png
illustrations/pages/25327.png
illustrations/pages/25328.png
illustrations/pages/25329.png
illustrations/pages/25330.png
illustrations/pages/25331.png
illustrations/pages/25332.png

translations:

ChiShona (Translation)	Ndiani anogona kuverenga kusvika ku gumi?	id=31823
Dhopadhola (Original)	Ŋa Ma Nyalo Kwano Kir Iy Apar?	id=21401
Ekegusii (Translation)	Ning'o orobare goika ikomi?	id=31739
English (Translation)	Who can count to ten?	id=21413
English (Adaptation)	Who is the next ruler?	id=21797
isiZulu (Translation)	Ngubani ongabala afike eshumini?	id=32018
Kikamba (Translation)	Nũũ ũtonya kũtala nginya ĩkũmi?	id=31744
Kiswahili (Translation)	Ni nani atakuwa mfalme?	id=21842
Kiswahili (Translation)	Nani atahesabu mpaka kumi?	id=22049
Lingala (Translation)	Nani akoki kotanga tii na zomi?	id=31906
Lubukusu (Translation)	Nanu onyala khuubala koola liikhumi?	id=31853
Lusoga (Translation)	Mukulembeze ki anairaku?	id=26341
Oluwanga (Translation)	Ne wina ounyala okhubala okhula ekhumi?	id=31742
Sepedi (Translation)	Ke mang yo a ka balago go fihla go lesome?	id=32067
Sesotho (South Africa) (Translation)	Ke mang ya ka balang ho fihla ho leshome?	id=32051
Setswana (Translation)	Ke mang a ka balang go fitlha go lesome?	id=31825
