url:	http://africanstorybook.org/reader.php?id=2334&d=0&a=1
id:	2334
title:	Pati Efi
author:	Dorothy Fetaru
artist:	Wiehan de Jager
lang:	Lugbarati
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/2334.png
desc:	In one of a faraway village

page_text:

P1	Saa azini ndra alu,  aku azini ndra ci. Aku `da ma alia pati efi azini aluzaru ni ndra aku dria ci. `Ba dria yi ndra mu aku `da alia `dale pati efi `da nya aku `da ma alia. Zamva azini vini ndra ndrizaru ci azini `ba dria ri eri ma ndrita,  sini mvepi,  azini agape rari eri ma adriza onyiru ri ma e`yo nze ni.
P2	Erini zozu `bo risi,  karile azini agupi `wara `diyi ri dria mu yi vile akua `dale lezu eri jezu. Eri ma tipika ega kini agu `bani ngazu eri fezu jezu drinia ri ni nga aa `ba ripi aku `da ma dria `da etu zu pati efi `da nyakokoru ri `I,  `da ndra e`yo azi ewaru ni `yezaru.
P3	E`yo `da ku suru `da ma alia `da wakaka. Agupi dri ekopi emupi oko ri ni ndra `ba amvu `ya `ba `diyi ma drile ru ri `i. Ndri ndra saaru,  eri afa be dria azini eri mvaaru. `Ba ai eri ra dika `ba fe eri ni pati efi `da nya. Ri saa were ra `da ma vutia `du pati efi `da nya ra. `Ba pe tini te.
P4	Agu `ba anyapa ta mbapi `diyi ma drileru ri emu namba iri si ni. Eri ndra mvaru,  ndrizaru azini afa be dria. Eri ma e`yo fi zamva `da ma asia ra. `Ba ka mu eri dri pati efi `da fe `bo,  `du ra nyara. `Ba pe tini ra a`disiku awini obeta agaku.
P5	Agu emupi `da ma vutia ri ma nyaku ndra badaka. Eri ndra `ba azini afuru azini onzivu ru ni. Zamva `da zi mungu ima asia kini le ma nya pati efi `da ra `ba ma pe tini ra. `Ba ka mu eri ni pati efi `da fe nyazaru `bo,  ga nyako si. Sawa ka mu aga `bo,  zamva `da e`do ru ma erivu ma nya ani pati efi nderi beni. Sawa kamu ca mudri `bo,  abiri nde eri kai ra `du pati efi ra nyara. `Ba dro eri ra.
P6	Opi angu `da niri emu vini obeta `da o`bizu. Eri ndra `ba azini anyamgbolo ru,  onzivu ru,  afuru,  deza ru azini adriza be onzi ni. `Ba aluni le ni ndra eri angu `da ma alia `daa ku. Zamva `da aa asi `baza be kini eri nga pati efi `da nya ra azini mu ra. `Ba ka mu eri ni pati efi `da fe `bo,  ga nyako si. Aa etu zu,  te sawa mudri drini iria leru `dia, zi 'i eco te mu azakoria ra yari. Eri ni dri edazu risi,  pati efi `da ma aji arikari ru ri ngu eri ma rua azini eri ma ti eca dria ekaru! Nya de pati efi `da engazu coronia `dale`bo. `Zamva `da ma Whi `ye `bani tini pezu ra ri si.
P7	O`du `dama vutia risi,  `ba azi emu ku ye. `Da ma vutia,  opi vile mvari emu. Eri ndra mvaru afa ei ni azini ndriza ru. So zamva `da ma asi ra azini zamva nderi lu eri ni ndi ndi ru kini ma nya pati efi `da ku. Pati efi ma kalafe erini fele drinia ri cani erini fe `ba azi `diyi dri ri ma tia ku. Sawa azia ni mu casi `di de opi mvi nya pati efi `da `bo,  de `ba pe vini tini `bo. Awoko nya zamva ni tu azini wu `I kai.
P8	Eri ma tipika ngadi yi vile zamva ri fe asi suza be agupi ovuoru yini omvele `ba amvu `yapi ri `i ri dri. Zamva `da o`bi matu `ba `bani I kuzu ja te eri ma tipika so pa oyo ndra yini soleri ma dria. Geria yini muria `ba amvu `yapi ri vile akua `dale,  sa ima dri azini e`do ongo azini ngo. Ongo `di eji `ba karakara nzila dria.
P9	`Ba `diyi ndra de opi mvi vile ati`bo `diyi. Fe agupi `da dri sende piyi ti pie coti ko dri mu ra ku zamva `da pi ati`bo opi vile `diyi pie a`dule.
P10	Ati`bo `diyi zi zamva nderi ni bongo yini fele eridri nyoro pie `diyi osuzu. Nga di eri ji opi vile akua. `Ba omve eri ma tipika yi ra azini `ba otu omu opi vile mva ri pi ecizu zamva ndrizaru ri be aje alia.

images:

illustrations/pages/1344.png
illustrations/pages/1345.png
illustrations/pages/1344.png
illustrations/pages/1346.png
illustrations/pages/1347.png
illustrations/pages/1348.png
illustrations/pages/1349.png
illustrations/pages/1349.png
illustrations/pages/1350.png
illustrations/pages/1351.png
illustrations/pages/1352.png
illustrations/pages/1353.png
illustrations/pages/1354.png

translations:

English (Original)	Fruit	id=2124
French (Translation)	Les Fruits	id=10182
Gurene (Translation)	Tiisi Wɔla	id=12666
Kiswahili (Translation)	Matunda	id=8431
Likpakpaanl (Translation)	Lisubil	id=18777
Lugbarati (Official) (Translation)	Patí Éfɨ́	id=8750
Lumasaaba (Translation)	Bibyaano	id=3086
Lumasaaba (Translation)	Bibyaano	id=8688
Lunyole (Translation)	Ehibala	id=2333
Rutooro (Translation)	Ekijuma	id=14923
siSwati (Adaptation)	Sitselo	id=13072
