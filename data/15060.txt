url:	http://africanstorybook.org/reader.php?id=15060&d=0&a=1
id:	15060
title:	Anansi Tár Wírí E Vimfèr Vi
author:	Beatrice Tafon Takeh
artist:	Wiehan de Jager
lang:	Lámnsoʼ
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/15060.png
desc:	Yì-iì dzə̀ fó yà ŋgùʼ

page_text:

P1	Yì-iì dzə̀ fó yà ngùʼ,  nyùy mbàʼ wo yírí-iì dzəə̀n nyame báʼtí vimfèr vidzə̀m,  e wày é ŋkùv wo vé-eè ferìn e kicí kí,  e fìn,  e kòʼ shó,  e lìtì e mvə̀m mbàʼ. Wír ve vé-eè dzə́ kév e nsay fène nèn bùŋ vimfèr vé a fèr,  e nèn kù a dzə mendzən mendzən. Á nèn lò,  e mbaà Anansi wo wù-uù fiirin é ŋàŋ ji wù ku sə̀ á áwune.
P2	Anansi nèn shwèv làv,  wù dár,  wù lév é làv foo fèy,  e kòʼ e mèé e yuv. Wù mày fo,  e dzə̀r e nyùy mbàʼ jii,  "Òó mbaà,  a dzə̀ m kòóy vimfèr fo wò a? " Yii bèy,  nyamè shéʼ Anansi feyì,  e lò,  e sùúy sho jii,  ''Vimfèr vìn vi lùm feyì. Shiwán shé taàŋgám shin,  bó yòʼ dzə̀ à yù fó làʼ.
P3	Anansi yuúrí,  e lò dzə̀r shó jii,  "Kee kìmòʼón kee kimfèr ki dzə̀ mbàm sìsìʼín?" Nyàme bìnèr jii,  ''À kér fó wìy e nyám si sitaár. Dzə̀ nyám,  a bó yòʼ dzə̀ wìr tàv keèrí,  a sí nyárnene. Sí dzə̀ jii,  Baá wo wù kér sóŋ ye yi njím moo kòŋ,  kiŋgày ke shiyuú she shí té wír,  vifií vi bvəə̀rí,  e lì ŋgvəm wo wú mey wír e fur." Nyame shéʼ ben,  nsaŋ si wáa nyar. Wù-uù kwaʼ ji vimfèr və́ ví dzə á vikiŋsìn."
P4	Anansi nèn kòʼ e wun làv wo wù-uù teen,  e lèv shó,  e sə̀ʼə́y e nsay. Wu sòv kitú,  e nèn keèrí ntaŋ wóo yiì. Wù nèn tùŋ bií,  wú shoó,  e dàa e tám se vici sí,  e nèn fəə̀sì ŋaʼrì sí é kitu wo,  ye bó yòʼ dzə̀ wìr kìíy ji bií dzə̀ á fo. Wù màysì,  e nèn dù e laʼ ji wun wáy á kifá e shuù. Yì wáa ran,  a baá gbú ne e bii fey,  a woʼ wún bii e vighiy vi,  a mùm fó fəə,  la dzəə̀ yòʼ a dzə.
P5	Anansi nèn yòŋ sho jii,  ''ŋkar yèm,  màʼtì,  é m sə́ wò. Kú neèm e kici fen,  e m səŋ wò,  e fə̀ə́r.'' Anansi nèn ndzə̀m baá e kici fey e làv wo wù-uù shwevin və̀y,  e sə̀ŋ,  e kòʼ shó e yuv, e dìn e nyùy mbàʼ. Yii bèy,  nyame shéʼ,  e lò,  e dzə̀r shó jii,  ''See sibaà sí bèé?
P6	Anansi nèn sə̀ʼ̀éy e nsay ji wun taʼ á vee vibaà vee vifá. Wù kfən e sòv kitú,  e bà wùmòʼ woo ntaŋ. Wù-uù lì kighín,  e njìír mendzə́v shó,  me rún,  e nèn kòʼ shó e kici fo mfuʼ kfə́ə yuu see shooy-ii shoó. Wù kóʼ,  e sə̀r memoʼ mee mendzə́v é mfuʼ. Wù tín kifú ké kiŋgòm,  e neèr e wun kitu,  e nèn màysì kibér ke mendzəv,  e cuùrì e wun wùn.
P7	Wù nèn jàŋ viŋgày ve meyuú mèy jii,  "Hey, vèn wiy,  e yèn búʼú,  wuú sí ló,  vèn nəə́ cér e mó kighin,  é m sə́t́í ven,  é vèn fíʼ a dzə a yuúmén." Mo bó meyúu mè yòʼ yii koŋ ji wuú ló áwune,  á kú nèn keèmè,  e nə̀ə́ e Anansi kighin.
P8	Anansi ku nèn ndzə̀m làv e nsər kighìn é dzəə ye bó yòʼ dzə̀ meyuú mèn,  mè fə́m a rə̀ŋ e le,  mè yu fó fəə. Wù bèʼè̀y,  e kòʼ shó e yuv,  e din e nyùy mbàʼ. Yiibèy,  Nyame dzə́r jii,  "Ké bàm kee kifá ki b̀èé?" (E ghan sin,  bó wù yòʼ kfə̀n-ee ló a sheʼ e ŋàŋ.).
P9	Anansi kfən sə̀y é nsay,  e sə̀ʼə́m,  e rəm vinyo,  yii bèy,  e làa yòʼ keerí nshù wo juŋ. Wù nèn dzə̀r e wiíy,  a wiíy kér nshù ye juŋ. Áwune nèn suùsín,  e lì,  e tàʼ tám kici wúmó̀ʼó,  a wú faŋ e kfə̀n dàr,  a kìʼ bèn,  e juŋ,  a wú kér lav yímóʼó,  á yí távkír ne. Á dù mèé e shùu ndzəv wúmóʼó fo yó si yii dzə́,  e nèn kèʼ mbìʼ jii,  "Tám kici və́ne dàr!" "Aày wú yoʼ dàr!" "Eè,  wú dàr!"
P10	Shinta'm shi loò dàr,  yò nèn wì̀íy,  e dzə̀r ji áwune sà kíŋnen fo kitu ke gha bén a? Anansi bìnèr jii,  "M kì b̀iʼmbìʼ a dzə̀ vèr wiiy wom. Wù ki yòŋ jii,  Kicí kin ki dàr,  e shaà mo à dàrìn,  yii bèy,  a m yoʼ biimé." Yò bìnèr jii,  "Ké ru kí,  m dàr,  e shaà kicí kin. M dàr e ŋàŋ,  a m kfə̀n dzə yó ye faŋèn. Vèn neer ri kicí kin ki e mǒ ghaŋ,  e fìʼ."
P11	Anansi ku nèn yiì bèy,  e kùr yó rə̀y e kici fey e lav ye yì-iì dzəə̀n shóo, é yí fíʼ a dzə tìítiy. Mo wu kurin,  e màysì,  e nèn lì,  e kòʼ shó e yuv.
P12	Nyame-eè kér fó biimé ji Anansi làʼ a ne vikaanè ve wù-uù yíi làʼ. Á bèy,  wu nen dù,  e mvə̀ʼ ŋkùv və wo wù-uu fèrìn e kicí kí,  e tsə̀ʼ nsər,  e nèn fò vimfèr ve ví-iì dzə̀ən shó vidzə̀m e Anansi. Anansi bèʼèy vimfèr vìy,  a səy sho e nsay,  a binsí mbeeteé Wù wìy sho,  a fèr e yeèlav və,  a fèr e nyám sí,  e kfə̀n a fèr sa e wír ámóʼó. Vimfèr vi dzə̀ ji á wàá waà fèr,  bó yòʼ dzə̀ ji á kóm ŋkùv e kicí kí,  e fìn sho.

images:

illustrations/pages/1294.png
illustrations/pages/1281.png
illustrations/pages/1282.png
illustrations/pages/1283.png
illustrations/pages/1284.png
illustrations/pages/1286.png
illustrations/pages/1287.png
illustrations/pages/1288.png
illustrations/pages/1289.png
illustrations/pages/1291.png
illustrations/pages/1292.png
illustrations/pages/1293.png
illustrations/pages/1294.png

translations:

Ekegusii (Translation)	Anansi Orenteire Abanto Emegano	id=1976
English (Original)	Anansi Gives People Stories	id=1943
French (Translation)	Anansi Donne Les Histoires Au Monde	id=10141
isiNdebele (Translation)	Untando Upha Abantu Iindatjana	id=13059
Kikamba (Translation)	Anansi Ainenge Andu Ngewa	id=1977
Kiswahili (Translation)	Anansi Awapa Watu Hadithi	id=1978
Luganda (Translation)	Nabbubi Ew'abanttu Engelo	id=8681
Lugbarati (Translation)	Ebio  Eji `ba Yi Ni A`diko  Yi Awa	id=2029
Lugbarati (Official) (Translation)	Èbìóejí `báyinɨ́ Á`dɨ́kóyiawaá	id=8774
Lumasaaba (Translation)	Wanaasi Akabila Babaandu Tsingano	id=3010
Maa (Translation)	Eyáka Anansi Iltúng'áná Inkaátini	id=2733
Ng’aturkana (Translation)	Ainaki Anansi Ng'itung'a Ng'ikoio	id=2033
Oluwanga (Translation)	Anansi Akanila Abandu Tsingano	id=2034
Portuguese (Translation)	Anansi Dá As Histórias Às Pessoas	id=15805
Sesotho (Lesotho) (Translation)	Kunupi O Neha Batho Ditshomo	id=11212
Sesotho (Lesotho) (Translation)	Anansi Gives People Stories	id=11574
