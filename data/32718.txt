url:	https://africanstorybook.org/reader.php?id=32718&d=0&a=1
id:	32718
title:	Gitagangurirwa na Kanyamasyo
author:	Jean-François Rubanda
artist:	Wiehan de Jager
lang:	Kinyarwanda
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/32718.png
desc:	Gitagangurirwa ni igisambo ntashaka gusangira ninshuti ye Kanyamasyo ibiryo byiza yatetse. Kanyamasyo na we abibonye atyo yiyemeza kumugerera mu kebo yamugereyemo.

page_text:

P1	umunsi umwe, Gitagangurirwa yagiye mu murima we w'ibikoro. Yahakuye ibikoro byiza cyane arabiteka. Bimaze gushya aricara ngo arye.
P2	Mu gihe Gitagangurirwa yiteguraga gukoramo yumva hari ukomanze ku rugi rwe. Gitagangurirwa aribwira ati: "Ntibishoboka! Uwo muntu ni nde koko?". Mu gukingura urugi asanga ni inshuti ye Kanyamasyo bigaragara ko inaniwe cyane. Kanyamasyo ati: "Wandeka nkinjira? Niriwe ngenda uyu munsi wose, ubu ndananiwe kandi ndanashonje!" Nta kindi Gitagangurirwa yari gukora kitari ukureka Kanyamasyo akinjira.
P3	Gitagangurirwa ntiyashakaga kugira uwo aha ku bikoro bye. Ahita acura umugambi mubisha. Mu gihe Kanyamasyo yegeraga ameza yiteguye gufatamo icya mbere Gitagangurirwa ahita asakuza ati: "Wowe Kanyamasyo, intoki zawe ziranduye cyane! Ntushobora kurya n'izo ntoki zisa zityo! Genda ubanze uzikarabe." Ni byo koko intoki za Kanyamasyo zari zanduye. Kanyamasyo aromboka aragenda buhorobuhoro agana ku mugezi, akaraba intoki agaruka ku meza.
P4	Mu gihe Kanyamasyo yari agiye gukaraba intoki, Gitagangurirwa yasigaye amiragura bya bikoro. Kanyamasyo agarutse asanga byose byarangiye. Kanyamasyo areba gitagangurirwa aramubwira ati: "Urakoze kuntumira ngo dusangire. Nange ndagutumiye uzaze dusangire." Kanyamasyo n'umunaniro wose n'inzara afata akayira aboneza inzira igana iwe.
P5	Nyuma y'igihe gito, Gitagangurirwa atangira gutekereza uko azajya kurya ibiryo by'ubuntu bya Kanyamasyo. Bidatinze aba agiye kwa Kanyamasyo. Yagezeyo ku gicamunsi izuba rimeze nabi. Yasanze Kanyamasyo yiryamiye ku zuba ku rutare nk'uko bari basanzwe babigenza. Kanyamasyo akirabukwa Gitagangurirwa aramusuhuza ati: "Uraho neza! Uje gusangira nange?" Gitagangurirwa ati: "Cyane rwose! Ni iby'agaciro gusangira nawe." Yari atangiye no gusonza.
P6	Kanyamasyo ahita yibira hasi mu mazi gutegura ameza. Gitagangurirwa asigara yicaye ku gitare cyo ku nkombe ategereje. Mu kanya Kanyamasyo aba araje yoga abwira Gitagangurirwa ati: "Byatunganye ngwino tuge ku meza." Kanyamasyo aba aribiye hasi mu mazi atangira kurya amababi yari yateguye ku ifunguro.
P7	Gitagangurirwa na we agerageza kwibira nk'uko Kanyamasyo yabigenje ariko biramunanira. Uko yageragezaga kwibira yahitaga asubira hejuru akareremba hejuru y'amazi. Gitagangurirwa aragerageza ariko biba iby'ubusa. Biramunanira ntiyashobora kwibira ngo age kurya ibyo biryo biryoshye.
P8	Bidatinze Gitagangurirwa yunguka igitekerezo. Afata amabuye menshi ayashyira mu mifuka y'umupira we bityo bituma noneho ashobora kwibira hasi mu mazi. Mbega ukuntu ari inyaryenge! Gitagangurirwa isanga ameza ateguyeho amababi meza atoshye n'ibindi biryo by'amoko yose. Amazi atangira kumwuzura akanwa.
P9	Mu gihe Gitagangurirwa yari atangiye gutamira kuri iryo funguro riryoshye Kanyamasyo ahita amuhagarika ati: "Gitagangurirwa nshuti ntabwo ushobora kurya wambaye umupira. Iwacu si uko bigenda!" Gitagangurirwa nta kubitekerezaho cyane ati: "Ni byo rwose." Akuramo umupira we.
P10	Akimara kuwukuramo, kubera ko ya mabuye yari mu mifuka y'umupira, Gitagangurirwa ahita areremba hejuru y'amazi. Gitagangurirwa n'agahinda kenshi ashyira umutwe mu mazi abona Kanyamasyo anezerewe arimo kurya rya funguro ryiza yateguye.

images:

illustrations/pages/370.png
illustrations/pages/371.png
illustrations/pages/372.png
illustrations/pages/373.png
illustrations/pages/374.png
illustrations/pages/375.png
illustrations/pages/376.png
illustrations/pages/377.png
illustrations/pages/378.png
illustrations/pages/379.png
illustrations/pages/380.png

translations:

French (Translation)	Anansi Et Tortue	id=10139
isiZulu (Translation)	U Anansi No Fudu	id=11257
Kikamba (Translation)	Anansi Na Nguu	id=2309
Kiswahili (Translation)	Anansi na Kasa	id=2310
Lámnsoʼ (Translation)	Taàŋgám wùn Kibóŋaàrí keé ndzəv kí	id=16447
Luganda (Translation)	Anansi Ne Wanfudu	id=2311
Lugbarati (Translation)	Ebio Pi Okukua Be	id=2312
Lugbarati (Official) (Translation)	Ànɨ́kánɨ̀kà Pɨ Òkùkù Be	id=8777
Lumasaaba (Translation)	Wanasi Ni Wanakhutu	id=3005
Lunyole (Translation)	Haŋambi N’Ehudu	id=2313
Maa (Translation)	Anansi Ó Olóíkúmá	id=2731
Ng’aturkana (Translation)	Anansi Ka Akumaach	id=2308
Oluwanga (Translation)	Anansi Ne Likhutu	id=2314
Portuguese (Translation)	Anansi E a Tartaruga	id=15803
Setswana (Translation)	Anansi Le Khudu	id=2315
Yoruba (Translation)	Anansi Àti Ìjàpá	id=10695
