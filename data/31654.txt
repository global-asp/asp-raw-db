url:	https://africanstorybook.org/reader.php?id=31654&d=0&a=1
id:	31654
title:	Mwana Wakutaika
author:	Little Zebra Books
artist:	Magriet Brink and Leo Daly
lang:	Cisena
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/31654.png
desc:	A story about a rebellious son

page_text:

P1	Luka 15:11-32@@Mamuna m'bodzi akhali ana ace awiri.
P2	Mwana wa ng'ono apanga baba wace kuti: "Baba, ndipaseni cincino phindi yanga ya unthaka."@@Na tenepo, baba wace agawiza pinthu pyace kuna ana ace awiri.
P3	Pa kupita ntsiku zingasi, mwana wa ng'ono, agumanya pyonsene pikhali na iye, mbayenda ku dziko ya kutali.
P4	Kweneko, iye abvunga unthaka onsene ukhadatambira iye, na tsendzo ikhacita iye.
P5	Pidamala iye kubvunga pyonsene, kwaoneka njala ikulu ku dziko eneyo yonsene, iye mbatoma kucherenga.
P6	Na tenepo, iye ayenda kasaka basa kuna mamuna m'bodzi wa dziko eneyo, iye mbamuyendesa ku munda kwace, toera adyese nkhumba.
P7	Kweneko, na njala ikhali na iye, akhafuna kuti adye pyace pire pikhadya nkhumba, mbwenye nkhabe akhampasa cinthu. Anyerezera ekha ene, mbalonga kuti: "Ndi anyabasa angasi a baba wanga, asadya mbakhuta, pontho mbapisiya, ine mbandifa pano na njala!"
P8	"Ndinalamuka, mbandiyenda ku nyumba kwa baba wanga, pontho ndinampanga kuti: Baba, ndadawa kuna Mulungu pontho kuna imwe, pontho ine sidakwana kucemerwa pontho mwana wanu tayu. Nditambireni ninga m'bodzi wa anyabasa anu."
P9	Na tenepo, iye alamuka mbayenda ku nyumba kwa baba wace.
P10	M'phale pikhali iye kutali, baba wace amuona, pontho ciropa cace caguma. Na tenepo, iye an'thamangira mbayenda kaonana na iye, mban'khumbatira pontho mbampsompsona.@@Mwana wace ampanga kuti: "Baba, ndadawa kuna Mulungu na kuna imwe, pontho ine sidakwanira kucemerwa pontho mwana wanu tayu."
P11	Mbwenye baba wace apanga anyabasa ace kuti: "Cimbizani! Bweresani nguwo zadidi kakamwe, mum'bvazike, muyikheni mphete ibodzi n'cala mwace, pontho na ntsapato m'myendo mwace. Bweresanimbo mwana ng'ombe wakunenepa, mumuphe. Tendeni tidye pontho titsandzaye. Thangwi mwana wanga uyu akhadafa, lero alamuka. Akhadataika, lero agumanika!" Na tenepo, onsene atoma kucita phwandu.
P12	Mwana wankulu akhali ku munda. Mukhabwerera iye, pidafika iye dhuzi na pa nyumba, abva kuimba pontho na kubvina kwa anthu. Na tenepo, acemera nyabasa wace m'bodzi mbambvundza tenepa: Ndi ninji pinacitika? Mphapo iye alonga kuti: "M'bale wako abwerera ku nyumba wa m'maso pontho na ungumi wadidi, na thangwi eneyo, baba wako aphesa mwana ng'ombe wakunenepa."
P13	Mwana wankulu aipirwa pikulu kakamwe, mbakhonda na kupita kwene n'nyumba. Na tenepo, Baba wace, abuluka kunja mbankakamiza kuti apite. Mbwenye iye apanga baba wace tenepa: "Ine ndisakuphatirani basa pyaka pyonsene ipi, pontho nkhabe ntsiku ibodzi idapwaza ine mwambo wanu."
P14	"Na tenepo, imwe cipo mudzati kundipasa na mbuzi ene ibodzi toera ine ndicitembo phwandu na axamwali anga! Mbwenye pidabwerera mwana wanu uyu, adabvunga pinthu pyanu na akazi a n'jira, imwe mwam'phera mwana ng'ombe wakunenepa."
P15	Baba wace ampanga kuti: "Mwana wanga! Iwe uli na ine ntsiku zonsene, pontho pyanga pyonsene, mphyako. Mbwenye ife tikhafunika kuti ticite phwandu titsandzaye, thangwi m'bale wako akhadafa, lero alamuka; iye akhadataika, lero agumanika."

images:

illustrations/pages/27414.png
illustrations/pages/27388.png
illustrations/pages/27389.png
illustrations/pages/27390.png
illustrations/pages/27391.png
illustrations/pages/27392.png
illustrations/pages/27393.png
illustrations/pages/27400.png
illustrations/pages/27407.png
illustrations/pages/27394.png
illustrations/pages/27395.png
illustrations/pages/27396.png
illustrations/pages/27397.png
illustrations/pages/27403.png
illustrations/pages/27404.png
illustrations/pages/27398.png
illustrations/pages/27399.png

translations:

Cinyungwe (Translation)	Mwana Wakutaika	id=31653
Elomwe (Translation)	Mwaana Oohuwela	id=31657
Emakhuwa (Translation)	Mwaana Oorimeela	id=31661
English (Original)	The Lost Son	id=31640
Olunyaneka (Translation)	Omona Ompese	id=31658
Portuguese (Adaptation)	O Filho Perdido	id=31652
