url:	http://africanstorybook.org/reader.php?id=2814&d=0&a=1
id:	2814
title:	Empíúnotó É Enchipái
author:	Leonard Kotikash
artist:	Catherine Groenewald
lang:	Maa
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/2814.png
desc:	Olokwango hill and the Kwere plains are a good environment for animals and people. But human actions destroy this environment

page_text:

P1	Óre te oó larín kumók,  nétií endoinyó nájî Olokwango. Etíi inâ doinyó empólos é óng'átá e Ekwere.  Népuku ilkejék ááre te oó imúrten ényená. Nétumo lelô kejék te áborí ínâ dóínyó áaku olkejú sápuk. Néruko ilô kéju aím inkong'át e Ekwere.  Óre enkáré é ílô kejú náa éísidai naléng,  nényor inkíshu,  inkérra,  inkíneji ó inkoiliîn naámanyá nénâ ong'át.
P2	Néatái apá oltúng'ání sapúk népi ójî Matata. Náa ninyé oláríkóní lé Ekwere. Némany ínâ dóínyó. Néítanapísho peê éárí entîm te áborí áaitayu enkóítóí náílep aló endóínyó nélo enetúmore ilkejék. Kéjó peê etumokí ashómo te elélekí.  Óre peê édúngí ínâ tîm,  négoro endoinyó Olokwango olêng,  amû etudung'óki olmúnyéí lenyé. Káke étíng'íríá.
P3	Óre te enkiting'otó é ewíki,  néked inkérâ é Matata shúmátá endóínyó áaiguran. Nédala áakuet ídíe ó ídíe,  négil ilng'ósil,  nédung imbénék,  népej inkújít.
P4	Néíteru inâ doinyó nájî Olokwango aibelekenyá. Némuguta iséderí,  néíbelékenya enkómom. Nétiu énaa éímoruo. Óre te siadí,  nétoyu lelô kejék. Néídurr inkóíliîn amû meékure etií inkujít náanya,  néméékure etií enkáre náok. Nétum iltung'aná póoki óamanyá embátá é ínâ dóínyó osiná.
P5	Néigúéna iltung'aná. Néjo kéítayúni Matata te erikóre. Négeluní Baraka. Néítayu Baraka enkítánápata peê éûn iltung'aná póoki ilkeék te enkányît é Olokwango. Néítobiráki Baraka iltúng'áná émáshô. Néyau iltung'aná iltarákua,  ilng'abólo,  ilóíríénito,  irétét,  áaisho Olokwango.
P6	Némétíi líkai túng'ání ónyaaká ailepakí amány ínâ dóínyó. Néítokí inkujít áabulu. Néílepu iséderí. Néítokí ilkejék áalepoyu,  néruko. Nényorijú inkong'át. Néítokí inkóíliîn áashukunye. Néponári inkíshu,  ó inkinejí,  ó inkerrá. Néshukúnye enchípai enkomóm e Olokwango.
P7	Nérany iltung'aná áajo. "Metóbikóí intarasí Baraka,  Metóbikóí intarasí Baraka." Nérany Baraka ó iltung'áná pookí áajo, "Metóbikóí intarasí Olokwango,  Metóbikóí intarasí Olokwango."

images:

illustrations/pages/2462.png
illustrations/pages/2463.png
illustrations/pages/2464.png
illustrations/pages/2465.png
illustrations/pages/2466.png
illustrations/pages/2467.png
illustrations/pages/2468.png
illustrations/pages/2469.png

translations:

Ekegusii (Translation)	Okoba Okoyia Okuya	id=7278
English (Original)	The Happy Revival	id=6424
Kikamba (Translation)	Kuthaukywa Kwa Utanu	id=3916
Kiswahili (Translation)	Ufufuzi Wa Furaha	id=3914
Luganda (Translation)	Enkyukakyuka Ey'essanyu	id=3913
Lugbarati (Translation)	Ojata Ayiko Ru Ri	id=3912
Lumasaaba (Translation)	Kumwikhoyo Kwe Khukhwiiyobula	id=3917
Lunyole (Translation)	Ohweyobusa Ohusangaasa	id=3911
Ng’aturkana (Translation)	Akibelo Na Alakara	id=3922
Oluwanga (Translation)	Okhukalukhana Okhuyiakha	id=3918
