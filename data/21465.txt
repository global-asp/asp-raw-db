url:	http://africanstorybook.org/reader.php?id=21465&d=0&a=1
id:	21465
title:	Kulindza Umntfwana
author:	Fakazile Armooh
artist:	Catherine Groenewald
lang:	Siswati
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/21465.png
desc:	Lena yindzaba lentjintjiwe yetibalo letsatsa lofundzako abe seluhambeni naThabi lomake wakhe aye esibhedlela kuyewutfola umntfwana. Tingcikitsi tetibalo titfutfukisiwe endzabeni lephindze yasetjentwa

page_text:

P1	Namuhla lilanga lelikhulu! Ngemva kwetinyanga letiyimfica tekulindza, make waThabi uya esibhedlela kuyewutfola umntfwana. Utawubuya ngemva kwemalanga lamatsatfu.

Ungafundza lusuku nelilanga leliviki ekhalendeni?

Kutawuba nguliphi lilanga leliviki?
P2	"Sala kahle mntfwanaketfu!" kusho make waThabi.

"Ngiyacela usale umnakekela Babe. Ngitawubuya ekhaya madvute nje, nesimangaliso setfu sonkhe!"

Umntfwana besekakhule kakhulu ngekhatsi kwesisu samake wakhe ngendlela yekutsi Thabi abengakhoni kuhlanganisa imikhono yakhe kumake wakhe njengakucala.
P3	Itekisi ishaya ibheli. Sesifikile sikhatsi sekutsi make wakhe ahambe. Thabi sewucala kukhala. Babe wakhe umphakamisela emahlombe akhe.

Uyakutsandza kuphakanyiswa ngalendlela asuke phasi. Nyalo semudze ngenhloko yonkhe kwengca babe wakhe.

Nangabe babe waThabi angemamitha la-1,6 budze nobe emasenthimitha la-160 budze, ngabe Thabi uwushiye kangakanani umhlaba nyalo?
P4	Masinyane nje Thabi sewutfukutsele futsi sewucala nekukhala. Bekukwekucala emphilweni yakhe yonkhe kutsi yena namake kwakhe bacitse imini nobe busuku bangekho ndzawonye.

Babe waThabi umbeka phasi esitulwini embi kwakhe. Usula tinyembeti takhe abuye akhulemele phasi kute amdvudvute.
P5	Thabi uphindze ative anesibindzi, asukume abe mudze esitulwini sakhe. "Ngineminyaka lesitfupha! Ngiyintfombatana lekhulile!" utjela babe wakhe.

Nakeme ngalendlela, Thabi budze bakhe bucishe bufane nebababe wakhe. Ngabe uyakhumbula kutsi mudze kangakanani?

Ngabe Thabi mudze kangakanani nangabe eme phasi hhayi esitulwini?
P6	Thabi kumele alindze emalanga lamatsatfu kusukela ngaLesitsatfu kufike kuMgcibelo, kodvwa kuye kufana neminyaka. Thabi wetama kubala kutsi mangaki ema-awa lekumele awalindze.

Uyati kutsi lilanga linema-awa la-24, ngako-ke uyatikhulumela, "24 + 24 + 24 yeta_____."

Ngabe uyayati kutsi itsini imphendvulo?
P7	"Kodvwa Babe," kusho Thabi. "Bengicabanga kutsi ngingumntfwana wakho! Nguloko lohlala ungibita ngako ngaso sonkhe sikhatsi. Ngabe nyalo sekutawentekani? Ngabe angeke ngisaba ngumntfwanakho?"

"Utawuhlala ungumntfwana wetfu lokhetsekile wekucala, Thabi!" Babe wakhe uyamtjela.
P8	Ngemva kwekucocisana nekuphendvula imibuto yaThabi sikhatsi lesidze, babe waThabi unembono.

"Thabi, kungani ungabhaleli make wakho incwadzi? Ungamtjela kutsi umkhumbule kangakanani ubuye umbute nemibuto leminyenti ngemntfwana. Ngiyetsemba loko kutamenta ajabule!"

"Ngingatsandza Babe. Ngingacala ngibhale emagama ngekwami, kodvwa kutawufuna ungisite ngalamanye."
P9	Ngemva kwemadina babe waThabi usita Thabi ekubhaleni incwadzi.
 
Sawubona Make, 

Ngiyakutsandza futsi ngiyakukhumbula kakhulu! Babe ungitjele kutsi utawubuya ekhaya ngeMgcibelo. Sengijahe kukubona kanye nemntfwana lomusha. Nginemibuto leminyenti! 

Ngabe umntfwana wakitsi utawuba ngumfana nobe intfombatana? Ngabe utawufana nami yini? Ngabe utawucala nini kuhamba nobe kukhuluma?

Ngimi lengikutsandzako
Thabi, umntfwanakho lomkhulu!
P10	Nakacedza kubhala incwadzi yakhe, Thabi wacala kuphupha emini.

"Mhlawube bantfwana lababili." Thabi uyaticabangela. "Ngemaphahla njengalabanye bangani bakhe." Thabi ucabanga ngaZodwa naBrenda, bosesi labangemaphahla labafana ncamashi.

"Ngabe bekitsi baluhlobo luni lwemaphahla?" Ingcondvo yakhe iyayaluka.
P11	Lilanga lelikhulu selifikile. Thabi ujabulile. Ulindze kuphela kwemalanga la-3 nobe kwema-awa la-72, kodvwa kuvakala ngatsi tinyanga letiyimfica. 

Leso bekusikhatsi lebasilindzile ngalesikhatsi umntfwana akhula ngekhatsi esiswini samake wakhe.

Thabi ubala uya emuva kukhumbula lapho kucale khona. "Kusukela ngaMabasa kuya kuNdlovulenkhulu inyanga yinye, kuya emuva kuNdlovana tinyanga letimbili…"

Ungachubeka nekubala uye emuva kute kufike etinyangeni letiyimfica?
P12	Thabi wabese uva batali bakhe emyango wangaphambili. Thabi uthulile. Ufuna kubamangalisa.

Kodvwa Thabi umangele kakhulu!

Yebo make wakhe ufike ekhaya nemaphahla! Umfana nentfombatana!

images:

illustrations/pages/1503.png
illustrations/pages/25347.png
illustrations/pages/25348.png
illustrations/pages/25349.png
illustrations/pages/25350.png
illustrations/pages/25351.png
illustrations/pages/25352.png
illustrations/pages/25353.png
illustrations/pages/25354.png
illustrations/pages/25371.png
illustrations/pages/25356.png
illustrations/pages/25357.png
illustrations/pages/25358.png

translations:

Afrikaans (Translation)	'n Briefie Vir Mamma	id=11343
Afrikaans (Translation)	Brief Aan Ma	id=11350
English (Original)	Letter to Mum	id=2134
English (Adaptation)	Waiting For Baby 	id=21452
isiNdebele (Translation)	Silindele Umntwana	id=21463
isiZulu (Translation)	Incwadi Kamama	id=11513
isiZulu (Translation)	Silindele Usana Lwethu	id=21464
Kiswahili (Translation)	Barua Kwa Mama	id=2526
Naro (Translation)	Tcgãyas Áís Koe Ko Síí Sa	id=16457
Sesotho (South Africa) (Translation)	Ho Lebelletswe Lesea	id=21467
