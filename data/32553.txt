url:	https://africanstorybook.org/reader.php?id=32553&d=0&a=1
id:	32553
title:	Jĩng Vu seseere: Ruu ka yuu Waawi Maading
author:	Ntari Danladi
artist:	Maya Marshak
lang:	Mumuye
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/32553.png
desc:	Ka doolaa ɓɔɔ ka yuu kɔ̀pɔ hɛ͂ɛrɛ

page_text:

P1	Ka doolaa ɓɔɔ ka yuu kɔ̀pɔ hɛ͂ɛrɛ, zang ɓaa nɛɛ Yɔrɔ, ɓɔɔ ka nɔng ɓɔ̀ɔ làa nwáng kagn, ka tipi Najeriya, Jaa zang soro ɓɔɔgn, zang ɓaa wu nɛɛ Waawi, ri palɛ shoonang ka láa jaa nɛɛ Niiɓɛ.
P2	Waawi kasɛ nwannang ka biling. Ka laa jáa ɓarɛ, hulu tipi nɛɛ jaa gbaa. Ɓàarɛ́ jĩng vuu seseere ka tipi ɓɔɔ nwa͂a lulupu ɓɛɛ.
P3	Diki ɓɔɔ kasɛ ka doola ɓi nɛɛ nyalarang. Nɔng nɛɛ tɔ̀ɔ́ tɔ, naa ɓɔɔ wu zii jĩng vuu takpang, Waawi zii kaa wukɔ nɛɛ làa gãa dannang ɓiɓɛ aa tɔ. Jaa bìí sɔɔrɔ gbalang ɓɔɔ tɔ͂tɔrɔng ka laa jaa bìí, wu ti sɔ̀ɔ rang, tɔɔ, wu daa gãa.
P4	Waawi zu͂ng ɓi dɔɔli, a kasɛ nɛɛ wu daa nɔ́ng labeenang. Rɛɛ ɓeenaa nɛɛ ɓeedaa ri kasɛ nɛɛ wu nwáng ka gãa, tɔɔ, wu yi ri naa ka shoonang. Ka ɓɔɔ wu dàa sáa manziti tɔ, ɓeezu͂ngbang gàa rɛɛ ɓeeda nɛɛ ɓeenaa nɛɛ, ri yaa wu, wu dàa nɔng labeenang jong.
P5	Jaa bìí kasɛ vuu kpɛ͂ɛrɛnang dɔɔli!. Waawi kpɛ͂ɛrɛ vuu dɔɔli ka labeenang ɓɔɔ wu gã ɓɛɛ. Jaa bì́í zunu͂ng vuu dɔɔli ka nɔng labeenang, ka ruu nɔngkɔ, zang ɓaa wu nyaa, nɛɛ wu kpɛ͂ɛrɛ vuu ka labeenang ɓɔ̀ɔ́ Amadu Bello, ka Zariya. Waawi tãa tinang dɔɔli! Jaa bìí kasɛ nɛɛ wu zii naa nwannang dalɛ koo kaa tɔ kn.
P6	Ka lebeenang bang ɓɔ̀ɔ́ Ahmadu Bello, ɓɔɔ ka Zariya, Waawi kpɛ͂ɛrɛ vuu shɔɔ dɔɔli. Jaa bìí kpɛ͂ɛrɛ laa, a ɓɔɔ naa ɓɔɔ ri bangkɛ ɓɛɛ. A Jaa bìí rɛ͂rɛ naa ɓɔɔ ri bang ɓɛɛ. Pi͂iri nɛɛ rɛɛ ɓéenaa ka sutu doolaa larang Yɔrɔ.
P7	Ka vuu ɓɔɔ wu mantɛ, zii káa wukɔ nɛɛ wu kasɛ zang tipi Taraba katɔ. Jaa bìí kasɛ nɛɛ ri ta͂a tĩnang, ri ti nwang tɔ͂ɔ. Jaa bìí ti mantɛ vuu kana, a ti rɛ͂rɛ gãa ɓiɓɛ ɓɔɔ ka Yɔrɔ ɓɛɛ.
P8	Ka diki ɓɔɔ wu hangsɛ nyaa vuu kpɛ͂ɛrɛnang tɔ, a gbãayu ka tɛbang (tipi) ɓiɓɛ ka Taraba. A ĩi nɔng nɛɛ dãng kɔ͂sɔ tɔ. Láajaa ti bang tɔ. Zang soro ri ĩi laa vuu nwa͂anang takpang. Shɔnzang ri nwang kaa bii rang, a wujɛ nwang ka nɛɛ yɔkɔ.
P9	Waawi zii vuu ɓɔɔ wu  palɛ ɓi tɔ. Jaa bìí mantɛ zang soro naa ɓɔɔ ri shɔlɔ laa ɓɛɛ. Zang soro ri ma͂lɛ laa ri yiti gãa ɓarɛ nɛɛ mani. Zang soro bìí, ri tãa tĩnang dɔɔli. Waawi yi ri naa tɔ ka bii, ka ɓɔɔ rii ĩi kaka, a ri ti lakɛ tɔ ɓɛɛ.
P10	Ka ɓɔɔ  diki naa ɓa tɔ,a laa shɔɔ naa bangkɛ, a ri larang kaa tɔkn. A ràng naa lurɛ a zɛ͂ɛ kaa tɔkn. A yèé  Waawi baa tipi Najeriya kaa nandon. Kãntang laa dɔɔli ri bangkɛ tɔ nandon, rɛɛ jĩng laa ɓɔɔ Waawi shɔ ɓɛɛ.
P11	Waawi palɛ shoonang tɔ tɔ͂ɔ, shɔnzang nandon ka tipi Najeriya, ri ti zii tɔ, a rii ti a wu nu͂ng tɔ͂ɔ, ɓ̀ɔɔ ta nu͂ng ɓiɓɛ tɔkn ɓɔɔ zang ɓaa nɛɛ laranbang zang Najeriya ɓɛɛ, a wukɔ ti zang soro Mumuye ɓɔɔ gáayu vu tɔ͂ɔ tanang ɓɔɔ zang gɔmnati a zang ɓɛɛ.
P12	Waawi gèe varɛ ka saa labang ziti tu kopi tu mandɛ͂ɛti (2019). Ruu kpaa danggn ɓiɓɛ ka wukɔ, ruu nɛɛ zii laa tɔ͂ɔ  keɓe tɔ ɓɛɛ.

images:

illustrations/pages/9803.png
illustrations/pages/9803.png
illustrations/pages/9804.png
illustrations/pages/9805.png
illustrations/pages/9806.png
illustrations/pages/9807.png
illustrations/pages/9808.png
illustrations/pages/9810.png
illustrations/pages/9811.png
illustrations/pages/9812.png
illustrations/pages/9813.png
illustrations/pages/27162.png
illustrations/pages/9815.png

translations:

Afrikaans (Translation)	'n Klein Saadjie: Die Verhaal Van Wangari Maathai	id=11337
Arabic (Translation)	البذرة الصغيرة – حكاية ونقاري ماتهاي	id=21848
English (Original)	A tiny seed: The story of Wangari Maathai	id=9809
English (Adaptation)	Making new forests	id=23944
English (Adaptation)	(Colour-in) A tiny seed	id=32533
French (Translation)	Une Petite Graine: L’Histoire De Wangari Maathai	id=10136
Fulfulde (Translation)	Awdi Cewndi: Geccawol Wanderimam Danasabe	id=32441
Hausa (Nigeria) (Translation)	Mitsitsin Iri: Labarin Wangari Maathai	id=20859
Hausa (Nigeria) (Translation)	Yayyan Biciyoyi: Labaru Wanderimam Danasabe	id=32485
isiXhosa (Translation)	Ukhozo lwembewu oluncinane	id=11582
isiZulu (Translation)	Imbewu encane	id=21375
Jenjo (Translation)	Nɨng py∂nɨng a Nyang-Sh∂ng:	id=32513
Kinyarwanda (Translation)	Akabuto gato: Inkuru ya Wangari Maathai	id=32558
Kiswahili (Translation)	Hadithi kumhusu Wangari Maathai	id=9911
Kiswahili (Adaptation)	Wangari Maathai	id=18329
Kiswahili (Adaptation)	Wangari Maathai	id=19354
Kuteb (Translation)	Sin titinyang: Chisung na Wanderimam Danasabe	id=32404
Lámnsoʼ (Translation)	Shiŋgoòy: Kimfèr Ke Wangari Mathay	id=14721
Luganda (Translation)	Mukasigo akato: Olugero lwa Wangari Maathai	id=24437
Lusoga (Translation)	ENSIGO ENTONO	id=26138
Mambilla (Nigeria) (Translation)	Gel Tuh Teri: Mul Wanderimam Danasabe	id=32363
Sepedi (Translation)	Peu ye nnyanennyane	id=21377
Sesotho (South Africa) (Translation)	Peo E Nyane	id=21376
Tigun (Translation)	Embicha Tsubuh: Esuh Wangari Maathai	id=33685
Tiv (Translation)	Ishange Kon I Kiriki	id=32337
Yoruba (Adaptation)	Èso Kékeré Kan: Ìtàn Tí Wangari Maathai	id=11890
