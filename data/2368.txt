url:	http://africanstorybook.org/reader.php?id=2368&d=0&a=1
id:	2368
title:	Dede Ma A’Bua
author:	Saidi Omar Dramani
artist:	Catherine Groenewald
lang:	Lugbarati
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/2368.png
desc:	The little girl is curious as she watches her grandma preparing to ripen bananas.  Where grandma stores the bananas to ripen remains top secret to the disappointment of her grandchild. But how long does it take before the grandchild discovers grandma’s secret?

page_text:

P1	Dede ma amvu ndra onyiru tu – ondu pie,  anya pie,  vini ola pie. Te afa ala ndeni ri ndra a'bu yi. Tro Dede ma anzi ma anzi ni ovuzu tre,  ani ra ma mva eri ni le tu ri. Dede ni ndra ma omve emu ivile akua saa woro si. Nze mani e'yo ziza 'dii tre. Te e'yo eri ni zi mani te ri alu: pari eri ni a'bua yi 'bazu nizu ri.
P2	O'du alu,  ane 'ba 'ba oge ambooni etua Dede vile akua. Maka eri zi oge 'da si eri a'di afa 'ye,  omvi ma kini,  "Eri oge mani tali ru ri." Oge 'da ma ageia 'ba a'bua bi karakara ru,  eri eyi kala oja sawa were vutia. E'yo 'di ca ma asia ku. Azi eri dika,  "A'bua bi 'dii a'du afa 'yezu ya?" Omvi ma kini,  "Eyi ebibi mani tali ru ri."
P3	Eri ndra mani osuta ru Dede ni nezu,  a'bua bi 'dayi nezu,  dika oge tali ni 'da nezu. Te Dede asi mati pe ma adri vu. "Dede,  kirikiri ite ma ne afa mini ede 'dii" "Ale ni dri onzi ku,  mva 'di. Mima 'ye e'yo 'bani 'yo mini ri," nga 'yo mani. Anga nzu ongu si.
P4	Maka mu ago 'bo,  ma esu Dede ri amve,  te oge pi a'bua bi be yo. "Dede,  Oge ta ri ngole,  a'bua biyi ngole,  afa" Omvita mani esu ri kini,  "Eyi pari mani tali ru ri ma alia." Omvita 'da fe mani ayiko ku!
P5	O'du iri ma vutia,  Dede pe mati jua 'i vile tuke acizu ri iji. Maka mu jotile njii 'bo,  oli nguupi a'bua niza ru ni za ma omvu. Jo alia ndra Dede ma oge ambo tali ni ri,  'ba aku dri ni batania oku ni si. Ma engra tini dika angu nguza ala efupi ania ri.
P6	Ma aya Dede ma o'duko eri ni ma omvezu ri si,  "Mi 'dile a'du afa 'ye ya? Mi iji mani tuke mbele." Ma efu eri ma tuke be mbele. "Mi gu munzii 'dini a'du e'yo si ya?" Dede zi ma. Eri ma zita fe ani ra ma nga kiri gu mani eri ma pari tali ni ri nizu ri si.
P7	Drusi ni si,  Dede emu ma andri nee. Anzu mbele erivile joa a'bua 'dayi nee dika. A'bua ma kiago alu nipi ra ni 'daa ci. Ma eti alu azi mavile bongo alia. Maka oge ma ti opi 'bo,  afu jo tala,  'da ma vutia anya eri mbele ru. Ma esu a'bua 'da alu nde ndra mani nya oko 'dii ra.
P8	Drusi ni si,  Dede ni ovu amvua nyaka okuria,  anze ma e'yere joa mu a'bua 'dii luu. Eyi ndra woro 'ye ni. Asikolo si,  ma e'du a'bua su. Ma efu pa drile si jotileale ru,  ma eri Dede ni okele ga amve. Azi a'bua 'dii mbele bongo alia,  'da ma vutia ma ali eri ma ageia si.
P9	Drusi ni ndra o'du cu ni ri. Dede enga o'biti drio. Eri saa woro si a'bua niza 'dii ji ozi cua ola be. A'ye asikolo eri nezu o'du 'da si ku. Te ani ra ma eco ni apa eri si sawa ezu ku.
P10	O'du 'da si ondre si,  ma ati pi ma andri be,  dika Dede be,  'ba 'dii omve ma. Ani 'ba omve ma a'du e'yo si ri ra. Ini 'da si,  ala ma o'du ko. Ani ra engazu o'du 'da si,  ma eco ogu oguu dika ku,  ma eco Dede ma afa ogu ku,  ma ti'ba ma afa ogu ku,  dika 'ba ci ri ma afa ogu ku.

images:

illustrations/pages/1360.png
illustrations/pages/1361.png
illustrations/pages/1360.png
illustrations/pages/1362.png
illustrations/pages/1363.png
illustrations/pages/1364.png
illustrations/pages/1366.png
illustrations/pages/1368.png
illustrations/pages/1369.png
illustrations/pages/1370.png
illustrations/pages/1371.png

translations:

Ekegusii (Translation)	Amatoke A’Baba	id=2371
English (Original)	Grandma's Bananas	id=2094
French (Translation)	Les Bananes De Grand-Mère	id=9956
Fulfulde (Translation)	Bananaaje Maamiyo Debbo	id=10008
Hausa (Niger) (Translation)	Ayabar Kaka	id=9974
Kanuri (Translation)	Ayawa Kakaye	id=10034
Kikamba (Translation)	Maiũ Ma Sũsũ	id=2367
Kiswahili (Translation)	Ndizi Za Bibi	id=15942
Lugbarati (Official) (Translation)	Dede Vile A’Bua Ri	id=8749
Lumasaaba (Translation)	Kamarofu Ka Kuukhu	id=3095
Maa (Translation)	Ilmaisurîn Le Kokoô	id=2742
Oluwanga (Translation)	Amaremwa Ka Kukhu	id=2370
Zarma (Translation)	Ay Kaayi Banaaney	id=10099
