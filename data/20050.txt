url:	http://africanstorybook.org/reader.php?id=20050&d=0&a=1
id:	20050
title:	Ho Batlana Le Moya Wa Hwetla
author:	Tseliso Masolane
artist:	Selina Masego Morulane
lang:	Sesotho (South Africa)
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/20050.png
desc:	Naledi ha a kgone ho emela mokete wa Hwetla

page_text:

P1	Moya wa Mariha o se o fetile. Hwetla e a tla  motseng wa Naledi. Haufinyane baahi ba tla bokana ho keteka sehla se setjha. Naledi o ne a ikemiseditse ho bona mokete wa  Hwetla ho feta letsatsi lefe kapa lefe la selemo.
P2	Hoseng ho hong ho futhumetseng, Naledi a utlwa baahi ba babedi ba baholo ba bua ka mokete. "Batloung ba lahlehetswe ke  moya wa ho keteka," e mong a rialo.

"Re ka ba le mokete wa Hwetla jwang motseng o lebetseng ho keteka?" ha botsa e mong.
P3	Naledi o ne a tshwenyehile. "Letsatsi le tla tjhaba hape jwang ka ntle le hore re bine re le tsose borokong ba lona ba mariha?" Naledi a ipotsa.

Naledi o ile a nahana nako e telele ka sena. "Ke tlameha ho ya batlana le dintho tse tla kgutlisetsa moya ho keteka motseng weso."
P4	Baholo ba ile ba fa Naledi kananelo ya bona ka leeto la hae. Ba ile ba mo fa mokotla hore a tshele dintho tseo a neng a tla di fumana. Naledi o ne a tshohile, empa a dumela hore o tla atleha.
P5	Naledi o ile a tsamaya letsheare lohle. O ne a nyoloha thajana, le ho theohela phuleng. O ile a sesetsa nokeng e kgolo, mme a hlwella mafika. O ile a tsamaya hodima dihlaba ho fihlela a fihla moriting wa dithaba tse kgubedu.
P6	Ha shwalane e tshwara, Naledi o ile a fihla motseng wa dipaterone le mebala eo a neng a so e bone. O ile a bolella baholo ba motseng  ka leeto la hae. Mme wa setjhaba sena o ile a fa Naledi mpho. 
O ile a bolella Naledi, "Ka lerato re o fa pente ena ho tsoseletsa mmala wa motse o seng o le thothofa." Naledi o ile a leboha baholo mme a kenya pente ka mokotleng. Yaba o kena tseleng, a thabetse mpho.
P7	Naledi o ile a tsamaya letsatsi lohle, merung e fapaneng ya difate tse kgolohadi. Ha ho se ho phirima, o ile a utlwa modumo wa dikupu. O ile a potlakela moo modumo wa dikupu o tswang teng, a utlwa moya wa ho tjeka o fihlela maoto a hae a kgathatseng.
P8	Naledi o ile a iphumana a le motseng wa Taung. Batho ba ne ba dutse ho potoloha mollo, ba letsa dikupu ebile ba bina. O ne a so utlwe mmino o monate jwalo haesale. O ile a bolella baholo ba motseng ka leeto la hae la ho kgutlisa moya wa ho keteka bathong ba habo. Bataung ba ile ba mo mema hore a phomole mme a robaletse.
P9	Hoseng morena a bitsa Naledi. "Ngwanaka," a rialo, "nka sekupu se ikgethang ke sena. Se bapala pina e ntjha ka nako tsohle ha o se letsa."

Naledi a leboha baholo mme a kenya sekupu ka mokotleng wa hae. A tswela pele ka leeto la hae hape, a thabetse mpho ena ya mmino le motjeko.
P10	Letsatsing la boraro la leeto, a feta tshimo e nang le dikgomo tse nonneng. Monko o ile wa tsikinyetsa dinko tsa hae a ba a kolla mathe ka hanong. O ile a sala monko morao, a ba a fihla motseng moo batho ba neng ba eme ba phehile. Morabe ona  o ne o tumme ka mekete mme Naledi o ne a so ka a latswa dijo tse monate jwalo. Kamora hore a je, o ile a bolella baholo ba motse ka leeto la hae.
P11	Tsatsi le latelang, lekgotla la diphehi la mo fa motswako wa senoko sa sephiri.
"Moradi wa rona," ka dinoko tsena, "re o tiisetsa hore dimpa tse ngata di tla kgora di thabe! Re o fa mpho ya dijo tse monate."
Naledi o ile a leboha  baholo mme a kenya dinoko ka hara mokotla. O ne a tseba hore o ne a na le dintho tsohle tseo a neng a di hloka. Ka mafolofolo a matjha o ile a qala leeto ho ya hae.
P12	Ha a fihla hae baahi ba ile ba mo bokanela ho utlwa ka dikenkeng tsa leeto la hae. O ile a ba bolella dipale tsa dintho tseo a di boneng, tseo a di utlwileng, le tseo a di jeleng.
Yaba o bula mokotla wa hae ho ba arolela dimpho tseo a di filweng. Baahi ba ile ba thabela ho amohela matlotlo ana.
Mosa wa ba bang le mamello ya Naledi di ile tsa tlisa mmala, pina le motjeko bathong.

images:

illustrations/pages/15119.png
illustrations/pages/15119.png
illustrations/pages/15120.png
illustrations/pages/15121.png
illustrations/pages/15122.png
illustrations/pages/15123.png
illustrations/pages/15124.png
illustrations/pages/15125.png
illustrations/pages/15126.png
illustrations/pages/15127.png
illustrations/pages/15128.png
illustrations/pages/15129.png
illustrations/pages/15130.png

translations:

Afrikaans (Translation)	Soektog Na Die Gees Van Lente	id=20095
ChiTonga (Translation)	Kuyandaula Muuya Wakusekelela Cilimo	id=18657
CiNyanja (Translation)	Kusakila Mutima Wacisangalalo	id=18674
English (Original)	Searching For The Spirit Of Spring	id=15131
IciBemba (Translation)	Ukufwaya Umupashi Wa Lusuba	id=18680
isiXhosa (Translation)	Ukukhangela Umoya Wentwasahlobo	id=17582
isiZulu (Translation)	Silangazelela Ugqozi Lokubungaza Intwasahlobo	id=16093
Sepedi (Translation)	Lesolo La Go Bušetša Moya Wa Go Keteka Seruthwane	id=19049
Setswana (Translation)	Leeto La Go Batla Moya Wa Boitumelo	id=15272
SiLozi (Translation)	Kubataula Milimu Ya Mbumbi	id=18746
Tshivenda (Translation)	U Pembelele Luṱavule	id=18191
Xitsonga (Translation)	Ku Famba U Lavana Na Nchumu Lowu Nga Na Khombo Hi Ximun’Wana	id=19019
