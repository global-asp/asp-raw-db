url:	http://africanstorybook.org/reader.php?id=2313&d=0&a=1
id:	2313
title:	Haŋambi N’Ehudu
author:	Mera Stephen
artist:	Wiehan de Jager
lang:	Lunyole
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/2313.png
desc:	Haŋambi sigenda meriwe Wanehudu alye hu pama jije enoli. Ehyo hyamuleetera ohusalira owahye olugesi era galya gahenaŋo natamuŋaayeho. Ehyo hyaleetera Wanehudu ohusala amagesi ohumwegalula. Gamulanga amuhyalire mu mago gage mu lwabi era gahola ehisoboha Haŋambi yesi gaŋwaŋo atyo nataliiye.

page_text:

P1	Lulala Namumbirya oyu balanganga baati "Haŋambi" aja ayaba epama ohuŋwa mu nimiro yiye. Epama jino jaali ndaŋi bugali era ni jiŋooma bugali. Era gajinyiiya n'ohwegenderesa. Ni ganyiisa nga gehala ohulya.
P2	Haŋambi ko ni gaali ni genda ohutagiha ohulya,  gaŋulira ni ŋaliŋo akokona hu lwigi. Ng'aŋo Haŋambi gesonia ahena gebuusa ati,  "Oba ko nj'ani oyo?" Naye era nga gegulaŋo omulyango. Hu mulyango hwaliho nje Wanehudu owaboneha ohuba omudembi era oyu enjala yaali ni eruma. Nga Wanehudu amuloma ati,  "Haŋambi ganya ningire. Ngendire olugendo olwene oluleeŋi,  olundembisye era enjala yinuma." Haŋambi gabula hyahuhola ohutusaho ohuganya Wanehudu gengire.
P3	Haŋambi gaali mwimi nyo nga saŋanga hubbwagiraho muutu yesiyesi epama yiye n'olwaba mugeeni wuwe. Ebyaŋwamo gahejaŋo ahakodyo ahalumirisa. Wanehudu ni gaali ni gahehala atandiihe ohulya,  Haŋambi gamuhayuhira ati,  "Wanehudu,  agagalo gago gafuduuhi! Sooka otiine osaabe mu ngalo." Ehituufu hyali ti agagalo ga Wanehudu gaali gacaafu olwohuba nj'agamugesya olunaku lwosilwosi. Wanehudu gahena gahaniambuha gaaja hu lwabi ohusaaba mu ngalo era ni gahena nga nindi ahaniambuha ohwagaama hu hiŋulo.
P4	Wanehudu gatiinanga ohusaaba mu ngalo eno Haŋambi geriira epama. Wanehudu gaja ohugobola gageene epama jiŋooye. Nga Wanehudu alengerera Haŋambi ahena amuloma ati,  "Kalwe ohucaasa. Olu oli bitaho mu hitahere hyefe wabuhangaho ewange keesi nahuhyasa." Ng'aŋo Wanehudu ahaniambuha,  gagamayo ewuwe.
P5	Ebiseera ni hyabitaŋo,  Haŋambi gatandiiha ohuŋeega bugali hu hisuubise ehi Wanehudu gamusuubisa ati aja humuhyasa. Era lwali lulala ng'atiina ewa Wanehudu. Haŋambi goola ewa Wanehudu engolyobere mu hiseera ehyene ehy'ohwiŋula emere y'ehyegulo. Mu hiseera ehyene ehyo Wanehudu gaali agalambaaye hwibaale ni goota ahamwi ng'olu amahudu gahola. Wanehudu ni gabona Haŋambi ng'amuloma ati,  "Haŋambi,  wujire ohulya ni neese ehyegulo?" Nga Haŋambi agobolamo ati,  "Yee! Ehyo kisiimire bugali." Mu hiseera ehyo enjala yaali yeyongera hweyongera ohumusogota.
P6	Nga Wanehudu getubbya mu lwabi aje ategehe ebiryo. Haŋambi niye ng'amuhuumira hwigobo ni gehaaye hwibaale. Wanehudu sigalwayo ng'agobola aloma Haŋambi ati,  "Haŋambi,  ebiitu byeholireho. Nja hutiine hulye." Wanehudu ni gahena ohuloma atyo nga nindi getubbya atagiha ohulya amahoose aga gaali n'ategehire.
P7	Haŋambi gagesyaho ohwetubbya coka sihyasoboha olwohuba niye namumbirya si hudu. Hiisi olugagesyangaho sigeyinihanga wabula gagobolanga hu mugulu gasigala n'alerenga hu maaji. Wayirenga gagesyaho obukodyo obuŋera sigaŋanga hweyiniha. Ehyegulo nga himuhaya ohwolaho.
P8	Olufanyuma enyo Haŋambi gasuna ehiŋeego. Gabbirya agabaale mu saŋu y'ekooti yiye ehyamusobozesa ohwetubbya mu lwabi. Nga hino hiraga obulabuhi! Ni getubbya galengera ebiryo ebi wanehudu gaali n'ategehire gaŋunyira nahawoowo habyo. Amate gatagiha ohusyolola.
P9	Naye Haŋambi ni gaali ni genda humega emeere yino enofu nga Wanehudu amusibira amuloma ati,  "Haŋambi,  mu butuufu obwene sonalye n'oli mu kooti eyo. Eyo sijegeeri eyi huholamo ebiitu ŋawange ŋano!" Nga Haŋambi,  natasookire n'ahuhiroboosaho alooma ati,  "Keehyo,  oli mutuufu Wanehudu. Oba ebiŋeego bibaaye ŋe?" Ng'aŋo Haŋambi gefihula ekooti.
P10	Coka olw'ohubula mabaale musaŋu ohumuŋambirira ŋaasi,  Haŋambi gatutubbuha,  galerenga hu mugulu w'amaaji g'olwabi nindi. Haŋambi ni geŋunamiiye gatimya omutwe gugwe mu maaji galengerera Wanehudu n'alya emeere eyo enofu ohwola olu gayihenaŋo yosi yosi!

images:

illustrations/pages/370.png
illustrations/pages/371.png
illustrations/pages/372.png
illustrations/pages/373.png
illustrations/pages/374.png
illustrations/pages/375.png
illustrations/pages/376.png
illustrations/pages/377.png
illustrations/pages/378.png
illustrations/pages/379.png
illustrations/pages/380.png

translations:

French (Translation)	Anansi Et Tortue	id=10139
isiZulu (Translation)	U Anansi No Fudu	id=11257
Kikamba (Translation)	Anansi Na Nguu	id=2309
Kiswahili (Translation)	Anansi Na Kasa	id=2310
Lámnsoʼ (Translation)	Anansi  Wùn Kibóŋaàrí Keé Ndzəv Ki	id=15058
Lámnsoʼ (Translation)	Taàŋgám Wùn Kibóŋaàrí Keé Ndzəv Kí	id=16447
Luganda (Translation)	Anansi Ne Wanfudu	id=2311
Lugbarati (Translation)	Ebio Pi Okukua Be	id=2312
Lugbarati (Official) (Translation)	Ànɨ́kánɨ̀kà Pɨ Òkùkù Be	id=8777
Lumasaaba (Translation)	Wanasi Ni Wanakhutu	id=3005
Maa (Translation)	Anansi Ó Olóíkúmá	id=2731
Ng’aturkana (Translation)	Anansi Ka Akumaach	id=2308
Oluwanga (Translation)	Anansi Ne Likhutu	id=2314
Portuguese (Translation)	Anansi E a Tartaruga	id=15803
Setswana (Translation)	Anansi Le Khudu	id=2315
Yoruba (Translation)	Anansi Àti Ìjàpá	id=10695
