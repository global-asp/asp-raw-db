url:	http://africanstorybook.org/reader.php?id=19403&d=0&a=1
id:	19403
title:	Mawaidha Ya Baba
author:	Susan Kavaya
artist:	Jacob Kono
lang:	Kiswahili
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/19403.png
desc:	Nyumbani kuzuri hakumaanishi kuwa na majengo makubwa au nyumba za bei ghali. Nyumbani kuzuri hujengwa na mapenzi na urafiki.

page_text:

P1	Hapo zamani za kale, kulikuwa na mwanamume ambaye alikuwa na watoto wawili wa kiume.
P2	Siku moja, aliwaita akasema, "Wanangu,  ninakaribia kufa. Lakini, kabla nife, ningependa kuwaona katika nyumba zenu. Ninawapa mwezi mmoja ili muweze kujenga nyumba zenu. Ninataka kuwaona hapa tena baada ya mwezi huo mmoja."
P3	Wanawe hao wawili walikimbia haraka nje. Mwana wa kwanza alikwenda kando ya barabara. Alikata miti akaanza kujijengea nyumba.
P4	Mwana wa pili naye alienda nje akaanza kujenga mahusiano maalum na watu kutoka familia mbali mbali. Alienda kwa watu tofauti na kuwa kama mtoto wao wa kupanga.
P5	Baada ya mwezi mmoja, ndugu hawa wawili walirudi kumwona baba yao. Baba yao alisema, "Je, mmeweza kujenga nyumba zenu?" Na wote walimjibu, "Ndiyo."
P6	Baba yao alianza na mwanawe wa kwanza. Aliona kwamba mwanawe alikuwa amejenga nyumba nyingi. Alitembea kando ya kila nyumba, akisema,  "Je, kuna mtu yeyote ndani ya nyumba hii?" Na mwanawe alisema, "Hapana."
P7	Kisha, wangeendelea kwenda kwa nyumba ifuatayo na baba angeuliza, "Je, kuna mtu kwenye nyumba hii?" Na mwanawe alijibu, "Hapana."
P8	Hatimaye, baba alihisi njaa kwa sababu alikosa mtu wa kumpa chakula. Alisema, "Sawa, twende nyumbani." Kwa hivyo, walienda nyumbani.
P9	Kaka wa pili aliwachukua kwenye familia yake ya kwanza ya kupanga. Aliwajulisha kwa baba yake na kusema, "Hawa hapa ni baba na kaka zangu." Familia hii iliwapokea kwa furaha nyingi. Walichinja kondoo na kuwatayarishia sherehe kubwa sana.
P10	Walienda kwa familia ya pili aliyopanga. Aliwajulisha pia kama baba na kaka zake. Waliwafanyia sherehe nyingine kubwa.
P11	Walikaribishwa katika kila familia ambako ndugu wa pili alikuwa amechukuliwa kama mwanao. Walikula wakashiba. Wakaondoka kwenda zao nyumbani.
P12	Baba alisema, "Hivi ndivyo nilivyomaanisha nilipowaambia mjitengenezee nyumba. Nyumbani hakumaanishi kuwa na nyumba nyingi au nyumba za bei ghali. Bali, ni mapenzi na urafiki na watu wengine."

images:

illustrations/pages/17114.png
illustrations/pages/17103.png
illustrations/pages/17104.png
illustrations/pages/17105.png
illustrations/pages/17106.png
illustrations/pages/17107.png
illustrations/pages/17108.png
illustrations/pages/17109.png
illustrations/pages/17110.png
illustrations/pages/17111.png
illustrations/pages/17112.png
illustrations/pages/17113.png
illustrations/pages/17114.png

translations:

Afaan Oromo (Translation)	Gorsaa Abbaa	id=18944
English (Original)	Father's Advice	id=17266
Ng’aturkana (Translation)	Ng’Itatam Ka Apa	id=17267
