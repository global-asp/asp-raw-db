url:	http://africanstorybook.org/reader.php?id=22310&d=0&a=1
id:	22310
title:	Koósaʼ wùn Waàŋgáa
author:	Beatrice Tafon Takeh and Mbinkar Emmanuel Keelen
artist:	Jacob Kono
lang:	Lámnsoʼ
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/22310.png
desc:	Waàŋáa lùŋèr Koosàʼ fo kinyo ke tavin kí. Koosàʼ lò fó bàm e nèn tèn fóo fo vilaámé ve wù kì kàʼàn Waàŋgáa shó. (Wìr wo wù-uù kèʼèn e f̀èr kimfèr kìn dzə̀ Mohammed Kuyu. Keé Lǎm Bàrà ki fer Elizabeth Laird.).

page_text:

P1	Yì-iì dzə̀ e ghan símóʼ sí, Koosàʼ wùmòʼ wáa dzə a jìŋ yár wun. Wù lò ji wun kóo a mbàv, yì léʼ.
P2	Wù lò ji wun koó a bùn, bùn léʼ e kòʼ é kici. Koosàʼ nèn yèn wan lùm wo faŋèn wùmòʼ. Wù nèn rə̀m jii, "Lùm və́ne bòŋ e kfər feyì." Lùmé nèn yèn a Koosàʼ wiyì. Wú léʼ e dù e sar kimà ké kilan, e nèn tò e wùn bii. Koosàʼ yóŋ jii, "M kér fó tuŋ lùm e fəə́r fo wùn bii."
P3	Koosàʼ nèn kèʼ a tuŋ. Wù túŋ e dù kwaʼda, a bii shoó ne é ŋàŋ. Kilán kìy ki nèn lò e gbù e Koosàʼ vighìy. La wù yoʼ yù fóo sə̀ŋ vighiy və́ fó sar kilan. Koosàʼ tóŋ kitávín jii, "Kifá ki rə̀ʼə́y ne mo. Wír a mǒ wùn. Wír a mǒ wùn."
P4	Waàŋgáa yú mo Koosàʼ tóŋé, e nèn lèʼ e dù fo e dzə̀r jii, "Kì kòóy ka wò?"  Koosàʼ nèn sùúy jii, "M kì túŋ lùm, kilán kìn ki nen gbù e mǒ vighìy. Waàŋgáa, wò woo ŋgaà mendzə̀n, kii wò, ku sə̀ mo."
P5	Waàŋgáa suuy jii, "M koŋ fó sə wò. Yii bèy, a m dòr e kfə̀n njoò, a tíy rəne fàŋ, e kfə̀n a dzə̀r. A m sə̀ wò, à fò mo ka?" Koosàʼ bìnèr jii, "Èèmò m yií naá viyíkir ve shuu woo taʼa, áà yí." Waàŋgáa nèn biìmé ji wun-éè sə́ á Koosàʼ.
P6	Waàŋgáa nèn kèʼ e dòm kilán kìy, la kí yòʼ a wàʼ. Wù dóm, e kfə̀n dòm, e kfə̀n dòm. Vishí vi bóŋ, kilán kìy ki nèn tsə̀ʼ wún fo Koosàʼ vighìy. Waàŋgáa ŋwèʼ shéʼ.
P7	Waàŋgáa dzə́r jii, "Vilaʼày vém ví bèé lèn". Koosàʼ káykír jii, "Vilaʼày ví yòʼ dzə̀. M lo e kfər wò kfərsín." Waàŋgáa yòŋ kitávín jii, "Kí m sə̀ ne wò. À kì yòŋ ji m wáa shìy a vila." Koosàʼ kòkìr, e sùúy jii, "M dzə̀ Koosàʼ, aà dzə̀ Waàŋgáa. Waàŋgáa dzə̀ viyíkir ve Koosàʼ." Waàŋgáa
P8	Koosàʼ wùn Waàŋgáa nèn dù e yèn taàtá wùmòʼ. Waàŋgáa suúy jii, "Taàtá, kii wò, sə́ ver. Koosàʼ taʼ e kfər mo, yii bèy, a m fə̀ə́r wun fo kpu. Kilán ki kì rə̀ʼə́y vighiy və́, kí gháʼ fo wù fəə́r. Wù yòŋ ji m dòm é wun laámé á mo. M dóm kilán kiy, kí ló fó wun vighìy. Wù mèŋ ne lèn ŋkàʼmé və."
P9	Taàtá suúy jii, "Kí yoʼ bòŋ. Koósaʼ, à kér shilív she bi shí." Koosàʼ nen ŋaàŋè a dzə̀ shuu. Wù dín sóŋ sə́ mo sí njímé e Taàtá, e yòŋ jii, "Taàtá, àáyà, lá à yòʼ jìvír mo fo m kfə́r Waàŋgáa. Aà yìi kilélé bo m lo, e kfər sa wò." Taàtá leéy wúné beémé wun.
P10	Taàtá suúy jii, "Kii wò, lá à yòʼ kfə̀r mo. A tàm bo m suuy kintéŋ. Dzə̀ ben a suuy wò kinyo ke ru kí. Yòʼ dzə̀ m kfə̀n sùúy kinyo, bánlà a m yén kilán kee shó. Kì kòóy ka feyì feyì?"
P11	Koosàʼ suúy jii, "Abay, dzə̀ kinyo fo tèr. Wìyi, é m din e wò." Taàtá wùn koosàʼ, à Waàŋgáa nèn kfə̀n fo kilan ki dzəə̀n. Taàtá dzə́r e Koosàʼ jii, "À kì lim a dzə̀ ka?"
P12	Koosàʼ naàrì jii, "M kì jùm lùm, wú léʼ, e tò e wùn bii, m nèn a tuŋ. Kilán ki nen gbù e mǒ vighìy." Taàtá dzə́r shó jii, "Kilán ki dzə̀ kiné kí?" Koosàʼ bìnèr jii, "Dzə̀ kin." Taàtá dzə́r jii, "À kì tíy fo mbìv feé?" Koosàʼ bìnèr jii, "Fo mbìv fen."
P13	Taàtá leéy Waàŋgáa e yòŋ jii, "À dzə̀ shi wán shé Waàŋgáa, à dòr, à dzə̀ là kitar. M yoʼ e biìmé ji dzə̀ à dòm á kimà ké kilan kisə." Waàŋgáa suúy jii, "Kì dòm mo." Taàtá suúy jii, "Dòm ri mo à kì dòmèn."
P14	Waàŋgáa dóm, e kfə̀n dòm. Kilán kìy ki gbú e Koosàʼ vighìy. Taàtá dzə́r jii, "Kù yòʼ dzə̀ mo à kì yenen Koosàʼ, a wù dzə̀ bén a?" Waàŋgáa mèʼ kitú.
P15	Taàtá nèn yòŋ jii, "Kí bòŋ ne. Bo nsaʼ mày ne lèn. Waàŋgáa, á leʼ a dù fo laʼ. M sí dù sa fo laʼ."
P16	Á bèy, Taàtá wùn Waàŋgáa nèn dùkìr. Áwune-eè màʼtì Koosàʼ wo wù-uù dìnèn liì wo bi və̀y e sar kilan.

images:

illustrations/pages/18475.png
illustrations/pages/18468.png
illustrations/pages/18469.png
illustrations/pages/18470.png
illustrations/pages/18471.png
illustrations/pages/18472.png
illustrations/pages/18473.png
illustrations/pages/18474.png
illustrations/pages/18475.png
illustrations/pages/18476.png
illustrations/pages/18477.png
illustrations/pages/18478.png
illustrations/pages/18479.png
illustrations/pages/18481.png
illustrations/pages/18482.png
illustrations/pages/18483.png
illustrations/pages/18484.png

translations:

Afaan Oromo (Translation)	Jedalaaf Illeti	id=18486
Afaan Oromo (Translation)	Jedala Galata Dhabaa	id=21653
Amharic (Translation)	ቀበሮና ጥንቸል	id=18845
Amharic (Translation)	ውለታቢሱ ቀበሮ	id=21243
English (Original)	Jackal and Rabbit	id=18485
English (Adaptation)	Ungrateful Jackal	id=20876
Kiswahili (Translation)	Mbweha na Sungura	id=19387
Kiswahili (Translation)	Mbweha asiye na shukurani	id=21124
Lámnsoʼ (Translation)	Koósaʼ wùn Waàŋgáa	id=22411
Lunyole (Translation)	Ahasuje  Ahatasiima	id=21025
Ng’aturkana (Translation)	Epeot Lope Alakara	id=21123
Tigrigna (Translation)	ዘየመስግን ተኹላ	id=21109
