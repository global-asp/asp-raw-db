url:	http://africanstorybook.org/reader.php?id=13054&d=0&a=1
id:	13054
title:	Ikosi Umjekejeke Nendodakazi Yakhe
author:	Prudence Komane and Zanele Mthombeni
artist:	Natalie Propa
lang:	isiNdebele
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/13054.png
desc:	Indatjana ekhuluma ngethando elizwisa ubuhlungu lomntazana  oyikosazana elandela okufunwa yihliziyo yakhe kuneemfiso zikayise.

page_text:

P1	Ekadeni kwakukhona ikosi ebekade ibizwa ngo Mjekejeke. Ikosi le yayihlala esigodlweni nendlovukazi kanye nekosazana yayo engu Sponono. Ikosazana uSponono bekumntazinyana omuhle khulu, yoke indoda endaweni beyifuna ukumtjhada. Kodwana ikosi uMjekejeke bekafuna inani eliphezulu khulu lamalobolo wekosazana le.
P2	Eduze nesgodlo sekosi uMjekejeke kwakuhlala ikosana eyayibizwa ngomhlonitjhwa u Sgonondo. Bekabizwa "ngomhlonitjhwa" ngombana woke umuntu endaweni bekamhlonipha. (Bekayindoda ebethako ebantwini ebebangamhloniphi). Ikosikazi yekosana uSgonondo bekungasikade ibhubhile ngobulwelwe bemalariya,  yeke ikosana le besele seyifuna ukuthatha omunye umfazi.
P3	Yeke ikosana edala, enonileko le yakhamba yayokubona ikosi uMjekejeke ukuyokunikela ngomnotho ukuze akwazi ukutjhada nekosazana yekosi. Amadoda amabili la athe asabonisana ngendaba yenani lelobolo,  kanti isisebenzi uNofanezile siyezwa ikulumo ebayiphetheko. Isisebenzi lesi besitjhidelene khulu nekosazana uSponono.
P4	Ikosana uSgonondo yenza isivumelwano sokunikela ngengcenye yomnotho wakhe ekosini uMjekejeke,  kufaka hlangana nenalidi eyayihlangana naso isivumelwano selobolo lekosazana. Amalungiselelo womtjhado wekosana uSgonondo nekosazana uSponono enziwa kwabayifihlo. Ikosi le beyazi bona indodakazi yakhe angeze yasithabela isiqunto lesi.
P5	Iveke yinye yangaphambi kwelanga lomtjhado,  isisebenzi uNofanezile saya kuSponono. "Kosazana yami ehle,  ubabakho uhlele umtjhado wakho nekosana uSgonondo,  begodu uzokwenzeka ngeveke ezako," kukhuluma uNofanezile.
P6	Ikosazana uSponono wathukwa khulu ukuzwa indaba le begodu khange azi bona uzokwenzanjani ngalokho. Wafikelwa mkhumbulo,  "Angeze ngatjhada nekosana uSgonondo,  indoda edala begodu enone nakangaka. Ngeze! Ngifuze ngirhabele kuSipho ngibone bonyana angangirhelebha njani ngaphambi kobana kuphele isikhathi." USipho bekulisokana elalihlekisana noSponono.
P7	Ngobusukobo uSponono wakhukhutha aphuma esigodlweni. Ingathana uyise bekazi bona ulibangisaphi,  bekazokusilingeka khulu. Wagijima hlangana nehlathikazi elinzima elizele amatje nameva,  wagijima wabe wafika esokaneni lakhe uSipho. Uthe bona afike ngendlini bekadiniwe, alambile begodu ome khulu.
P8	"Sthandwa sami,  kubayini ugijime ibangakazi elide begodu ebusuku nakangaka uwedwa?" kubuza uSipho. Wasikima wayomthathela amanzi wokusela ngemvakwalokho wamlisa waphumula. USipho khange ahlaliseke lokha asalinde bona uSponono akhulume ngokumtshwenyako.
P9	"Kosazanami,  kanti khuyini umraro?" kubuza uSipho. USponono wadosa umoya kabuhlungu wakhuluma ngokudana wathi,  "Ubaba ufuna ukungitjhadisa nekosana uSgonondo umhlonitjhwa. Kodwana angeze ngavuma ukwenda endodeni ethusako begodu ekhohlakele kangaka. Sipho,  mina ngifuna ukutjhada nawe nanyana uhlupheka nje. Ngizimisele ukuhlupheka kanye nawe,  ngiyakuthanda."
P10	"Kodwana kosazana,  anginayo nepeni enzima engingayikhupha ekhenu njengelobolo,  uyazi ngilisokana elizihluphekelako," kulila uSipho. USponono waphendula,  "Ngiyazi,  kodwana nguwe kwaphela umuntu engingathabela ukutjhada naye." Wacabanga isikhatjhana wathi,  "Asikhambe siye endodeni leya yesikepe uMadzela simbawe bona asiyamisele ngale komlambo. Ngilo kwaphela iqhinga esingalisebenzisa ukobana siphunyurhe begodu ubaba angeze asifumana."
P11	Emuva esigodlweni,  ikosi uMjekejeke sele ilemukile ngokunyamalala kwendodakazi yakhe uSponono,  wahlanganisa amabutho wakhe bona bayomfuna kiyo yoke indawo. Abonogada,  amajoni,  nawo woke umuntu barhelebha ukuzuma,  kodwana khange bayifunyane ikosazana uSponono. Babuyela emuva ekosini bayoyibikela bona uSponono akatholakali. "Yeke khambani niyomfuna ngehlathini," kulayela ikosi. Bekasilingeke khulu.
P12	USponono noSipho bathe basarhabele esizibeni,  kwathoma kwahlanga amafu anzima. Isiwuruwuru sasele siza ngamandla.
P13	UMadzela umtjhayeli weskepe besele asijamisile,  asibophelela lokha iinthandanezi zimfikela. USipho wabawa uKategga bona abathuthele ngale komlambo. UMadzela khange asamukele isibawo sabo,  ngonobangela wesiwuruwuru ebesele siza ngamandla,  begodu bekuzoba yingozi ekulu ukukhamba nabo nakunje.
P14	USipho wakatelela bewahlathulula bonyana kubayini kufanele bakhambe. Wafaka isandla sakhe ngesikhwameni wakhupha icephe lelwandle walinikela uMadzela. UMadzela uthe bona ezwe indaba yabo wabona necephe elihle anikezwa lona,  wabazwela ubuhlungu. Wavuma bona abayamise umlambo nanyana isimo sezulu sasinjaya.
P15	UMadzela wadosela iskepe eduse nomlambo wabatjela bona bakhwele. Basuka bakhamba. Kuthe ikosi uMjekejeke nekosana uSgonondo nabafika ngemlanjeni babona abantu abathathu eskepeni. Balimuka bona iinthandanezi ziphunyurhile.
P16	Isiwuruwuru somoya sakhahlumeza iskepe okwenza umtjhayeli angasakgona ukusilawula. Ikosi uMjekejeke warhuwelela wathi: "Sponono,  ngibawa bona ubuye! Sengikulibalele begodu angeze ngikujezise wena noSipho." Kodwana isikepe besele sibaketulele ngemanzini,  baqwila boke. Ngemva kwalelolanga woke umuntu watjhaphuluka bonyana atjhade nanyana ngubani amthandako.

images:

illustrations/pages/10069.png
illustrations/pages/10074.png
illustrations/pages/10063.png
illustrations/pages/10064.png
illustrations/pages/10065.png
illustrations/pages/10066.png
illustrations/pages/10067.png
illustrations/pages/10069.png
illustrations/pages/10070.png
illustrations/pages/10071.png
illustrations/pages/10072.png
illustrations/pages/10211.png
illustrations/pages/10075.png
illustrations/pages/10076.png
illustrations/pages/10077.png
illustrations/pages/10078.png
illustrations/pages/10079.png

translations:

Afrikaans (Translation)	Koning Kaja en Sy Dogter	id=20076
Akuapem Twi (Translation)	Ɔhempɔn Kayanja Ne Ne Babea	id=18462
Asante Twi (Translation)	Ɔhene Kayanja Ne Ne Babaa	id=18222
ChiTonga (Translation)	Mwami Kayanja Amwanaakwe Musimbi	id=18652
CiNyanja (Translation)	Mfumu Kayanja Namwana Wake Musikana	id=18670
Dagaare (Translation)	Naa Kayanja Ne O  Pɔgeyaa	id=17774
Dagbani/Dagbanli (Translation)	Naa Kayanja Mini O Bipuɣiŋga	id=18161
Dangme (Translation)	Matsɛ Kayanja Kɛ E Bi Yo Ɔ	id=18341
Dhopadhola (Translation)	Kere Kodi Nyare	id=18750
English (Original)	King Kayanja And His Daughter	id=10210
Ewe (Translation)	Fia Kayanja Kple Via Nyɔnuvi	id=18172
Fante (Translation)	Ɔhen Kayanja Na Ne Babasia	id=18492
French (Translation)	Le Roi Kayanja Et Sa Fille	id=12664
Ga (Translation)	Maŋtsɛ Okaija Kɛ Ebiyoo Lɛ	id=18336
Gonja (Translation)	Ewura Kayanja Nε Mobe Ebichesobi	id=18214
IciBemba (Translation)	Imfumu Kayanja Noomwana Waiko Umwanakashi	id=18675
isiXhosa (Translation)	Ikumkani Ukayanja Nentwazana Yakhe	id=17574
isiZulu (Translation)	Inkosi Undabenhle Nendodakazi Yayo	id=16472
Kasem (Translation)	Pɛ Kayanja De O Bukɔ	id=18228
Kiswahili (Translation)	Binti Wa Mflame Kayanja	id=12899
Mampruli (Translation)	Naaba Kayangya Ni U Bipuŋŋa	id=19353
Ng’aturkana (Translation)	Ekapolon Kayanja Ka Nakookeng	id=12922
Nzema (Translation)	Belemgbunli Kayanja Nee Ɔra Raalɛ Ne	id=18422
Oluwanga (Translation)	Omukhana Wo Omwami Kayanja	id=12954
Portuguese (Translation)	O Rei Kayanja E a Súa Filla	id=13644
Portuguese (Translation)	O Rei Kayanja E a Sua Filha	id=16719
Sepedi (Translation)	Kgoši Kayanja Le Morwedi Wa Gagwe	id=18163
Sesotho (South Africa) (Translation)	Morena Kadi Le Moradi Wa Hae	id=20035
Setswana (Translation)	Kgosi Mothupi Le Morwadiagwe	id=14957
SiLozi (Translation)	Mulena Kayanja Ni Mwana Wa Hae Wa Musizani	id=18741
Talen (Translation)	Na'ab Kayanja Ne O Puawoo	id=20196
Tshivenda (Translation)	Thovhele Kayanja Na Ṅwananyana Wawe	id=18277
Xitsonga (Translation)	Hosinkulu Kayanja Na Nhwanyana Wa Yena	id=18872
