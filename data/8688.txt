url:	http://africanstorybook.org/reader.php?id=8688&d=0&a=1
id:	8688
title:	Bibyaano
author:	Cornelius Wekunya
artist:	Wiehan de Jager
lang:	Lumasaaba
level:	Read aloud
lic:	Creative Commons: Attribution 3.0
thumb:	http://africanstorybook.org/illustrations/covers/8688.png
desc:	There was a beautiful girl whom everyone wished to marry. In her family compound

page_text:

P1	Khaalekho aabawo babaandu be muungo babaaba ni shisaala shishiilikho bibyaano bibyatokota,  shaakila babaandu bakali bakyeniya muungo khuulya khu bibyaano ibyo. Muungo umwo ndi mwabamo umukhaana umumiliwu naabi nga babaandu baakali bewuumatsaka naabi buumuliwu bweewe buulayi ibwo,  tsimoni tsiwaanga,  ne khufuurira ilala intsibirisa yeewe iye angaaki naabi.
P2	Nga nio alinyukhile bukhaana,  basooleli,  ni baseetsa baakhulu,  besoombatsaka muungo mweewe nga bakana khuumuselela. Basaali beewe baakhalawo bari umusaani yeesi ukane anyalise khukhwiikhala mu lwaanyi shifukhu shibuufu,  akhali khuulyakho khu byaano ta,  niye ukane amuyile nga umukhasi weewe.
P3	Kamakhuuwa kano kaamalatana shisiintsa isho shoosi. Umusaani uwanyoowa khukhwiitsa aaba umuraangilisi we baalimi boosi mu shifwo isho. Aaba abonekha buulayi,  naluundi nga shiili musooleli. Baryo baamwinyayila,  baamurusila bibyaano. Niye ekhala imbuka inyiimbi iri,  ukhaliindile,  waalya bibyaano,  baamuwoona weelayo.
P4	Umuraangili we babaayi niye uweelakho. Aaba abonekha buulayi,  ashiili musooleli naluundi nga umuyiindifu. Umukhaana naye waamwikoomba. Ne bari bamurusila bibyaano,  abweene ni abweene,  waabilya. Naye baamuwoona weelayo.
P5	Umusaani uweelakho aaba ali ni kamaswa kamakali naabi,  nga ewulila naabi,  naluundi nga abonekha buubi. Umukhaana waaba nga aloomba ari,  khali aliile khu byaano,  elayo. Ne nga baamurusiile bibyaano,  aaloba khuulya. Imbuka yaabirawo,  umukhaana waarakikha khuumwikoontselela alye. Ne nga tsisaawa tsitsya khwoola aambi likhumi,  intsala yaamuminya,  waalya. Naye baamuwoona weelayo.
P6	Khukhwiilakho,  umwaami naye weetsawo. Niye aaba umulyakhani,  ewulila naabi,  naluundi nga abonekha buubi,  nga mbaawo umuundu yeesi umukana mu shisiintsa isho ta. Umukhaana weyikina ari manya oosi kane alye khu byaano,  eeleyo. Nga baamurusiile bibyaano,  waaloba khuubilya. Aryo waamala shifukhu shibuufu. Ne nga tsitsya khwoola saawa likhumi na tsibili,  aaloomba bamufukiilile atsyekho mu shiyiko. Baamulekha waatsya. Ne n'aakobola,  luluukhu lwe bibyaano lwamukhupa,  ni kiminwa kyarakikha khuurandaala! Umukhaana waakhupa shikhoowe,  nga umusaani uyo baamuwoonile,  weelayo.
P7	Uri nga alibirirewo bifukhu bifwiiti biri,  umusooleli ubonekha buulayi,  umuyiinda uwe mu mafuki ke bayiinga,  naye woola. Umukhaana waamulolelela ni khukhwiikoomba khuukali. Aryo waamwiisa andulo,  waamwikoontselela khuula khulya ta. Waamurusila bibyaano bifwiiti biri,  khuuminyisakho byeesi baaseleli babaandi baaweebwa. Ne yatsya khwoola mwihaangilwe,  umusooleli we kamafuki ke buyiinga uyo,  aaba waaliile khaale,  naye baamuwoona weelayo. Umukhaana khulwe lirima liikali,  ni khuusinyana,  waarundukha kamasika.
P8	Shifukhu shisheelakho,  umulimi naye weetsawo. Niye aaba umutaambi,  naluundi nga umukara,  ne nga ali umusooleli uwamanyikhana mu baandu baakali nga n'ali umukanikhi umulayi naabi. Niye eetsa nga waamaliliile khufuura. Umukhaana waamurusila bibyaano biikali,  waamuloomba alye eeleyo. Ne nga baamurusila bibyaano,  ekaana khuubilya. Umukhaana waaliindiilila ni khukhwiikhaliilikha Khuukali. Lihaangilwe lyabira,  tsoola saawa shinaane tse kumuusi. Uri tsoola saawa likhumi,  umulimi tsana waasaba kameetsi. Umukhaana waaloomba mu mwoyo ari khali aliile. Ne aaba ashiloomba aryo,  isaawa yoola ndweela iye ashilo.
P9	Basaali b'omukhaana baafunisibwa khuwaambisa "Tsabukara" umukhaana waabwe. Umukhaana wekoontselela basaali ari bamuruse mu shikosi isho,  ne nga basaali sibali ni she khuukhola ta. Umulimi n'aaba nga amuyila ingo,  aapaka mukhono,  luundi wiimba kumweenya kumulayi naabi,  kukwarusa babaandu mu bukali,  khuuroongisa baakole khu lukuuto.
P10	Mu baandu abo,  mwabamo babakaanisi b'omusooleli uwe kamafuki ke buyiinga. Bakhweesa umulimi baamwiisa andulo,  baamuteesesa,  khuumuwa kamapeesa ni tsikhaafu,  siinga alekha umukhaana uyo. Lubaluba,  niye waakaanila kamapeesa ni tsikhaafu,  weetsiila.
P11	Babakaanisi bano baakwaarisa umukhaana bikwaaro biilayi,  baamuyila mu lubili,  baamwoolesa w'omwaana we kamafuki ke buyiinga. Mu mbuka ifwiiti iri,  balaanga basaali b'omukhaana,  baakhola kamayiiya ke khuubatubaasa boombi atweela mu bukhwaale. Ise imbalekhile nibo nga bali khu mayiiya,  neetsa ano khuubaboolelakho inywe.

images:

illustrations/pages/1344.png
illustrations/pages/1345.png
illustrations/pages/1344.png
illustrations/pages/1346.png
illustrations/pages/1347.png
illustrations/pages/1348.png
illustrations/pages/1349.png
illustrations/pages/1350.png
illustrations/pages/1351.png
illustrations/pages/1352.png
illustrations/pages/1353.png
illustrations/pages/1354.png

translations:

English (Original)	Fruit	id=2124
French (Translation)	Les Fruits	id=10182
Gurene (Translation)	Tiisi Wɔla	id=12666
Kinyarwanda (Translation)	Imbuto	id=20282
Kiswahili (Translation)	Matunda	id=8431
Likpakpaanl (Translation)	Lisubil	id=18777
Lugbarati (Translation)	Pati Efi	id=2334
Lugbarati (Official) (Translation)	Patí Éfɨ́	id=8750
Lumasaaba (Translation)	Bibyaano	id=3086
Lunyole (Translation)	Ehibala	id=2333
Rutooro (Translation)	Ekijuma	id=14923
Siswati (Adaptation)	Sitselo	id=13072
