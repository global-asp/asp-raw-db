url:	http://africanstorybook.org/reader.php?id=9207&d=0&a=1
id:	9207
title:	Umfana Owayengathandwa Muntu
author:	Phumy Zikode
artist:	Wiehan de Jager
lang:	isiZulu
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/9207.png
desc:	Umfana omubi owayengathadwa muntu

page_text:

P1	Emandulo,  kwakukhona umfana owayemubi,  engathandwa muntu,  ngisho nabazali bakhe imbala babengamuthandi. Nasekhaya lakhe wayezihlalela yedwa endlini yakhe uma umndeni ubukela umabonakude.
P2	Esikoleni wawumthola ehlezi yedwa ngesikhathi ezinye izingane zidlala ngaphandle.
P3	Uma kuyolandwa izinkomo,  wayehamba yedwa ngasemuva ngoba abanye abafana bengafuni ukuhambisana naye.
P4	Ngelinye ilanga wakhetha ukuhamba aye lapho ayengazi khona. Wahamba wazibona eseqhamukela kwelikhulu ihlathi lesizulu. Waqala ukwesaba kodwa waziduduza ngokuthi vele akukho muntu ozamukhulumisa ngoba akafunwa muntu.
P5	Wathi esezongena kulona ihlathi kwaqhamuka isalukazi esigugile,  esingcolile futhi esibi. Samubingelela isalukazi sambuza ukuthi ufunani ehlathini elisabeka kangaka. Umfanyana kwamumangaza ukubona ekhulunyiswa isalukazi wase esixoxela ukuthi uya lapho engazi khona ngoba akathandwa muntu.
P6	Isalukazi sathi,  "Ngabe uyafuna ngikusize?" Waphendula ngokushesha umfana wathi,  "Yebo gogo." Isalukazi sathi,  "Ngaphambi kokuba ngikusize,  ngifuna ungikhothe la ebusweni ngize ngibe muhle."
P7	Umfanyana wayengenakho okunye ayekucabanga ngaphandle kokukhotha isalukazi ukuze asizakale. Waqala wasikhona izimbici,  amafinyila kanye nezigonogono saze saba sihle isalukazi.
P8	Sabonga isalukazi sathi kumfana,  "Uyabonake,  hamba ungene phakathi kulelihlathi. Uma ufika phakathi nalo uzobona izinto eziningi ezinhle,  kodwa ngicela ungathathi lutho kuzona,  uthathe impande kuphela uze nayo la kumina."
P9	Wagijima umfana esejahe ukubona ukuthi yini azoyifica ehlathini. Engakangeni phakathi,  samumemeza isalukazi sathi,  "Mfana wami,  ungizwe kahle nje ukuthi ngithe uzofica izinto eziningi ezinhle kodwa ungathathi lutho,  uthathe impande kuphela uze nayo la kumina?" Wavuma umfana ukuthi uyezwa. Samdedela isalukazi ukuthi akahambe.
P10	Uthe esethi uyangena ehlathini wezwa isalukazi simemeza sithi,  "Mfana,  woza la!" Waqala ukudideka umfana ukuthi ngabe isalukazi simbizelani manje. Waphindela emuva. Isalukazi sathi,  "Mfana wami,  sengathi awungizwa kahle. Ngithi uzobona izinto eziningi ezinhle kodwa ungathathi lutho uthathe impande kuphela uze nayo la kumina."
P11	Samubiza futhi,  "Mfana wami angikwethembi sengathi ngeke uyenze into engikutshele yona. Ima ngikuphindele. Ngithe uzobona izinto eziningi ezinhle kodwa ungathathi lutho,  uthathe impande kuphela uze nayo la kumina." Umfana wabe eseqala ukucikeka yilokubizelwa safuthi,  ephindelwa into aseyizwile. Wagijima kakhulu waze wangena phakathi ehlathini.
P12	Uthe angangena wabona isitsha esigcwele imali,  wasidumela wafaka imali emakhukhwini ebhulukwe lakhe. Manjalo,  wacabanga ukuthi isalukazi sithe angathathi lutho,  wayikhipha ngokushesha imali wayiphindisa esitsheni sayo.
P13	Wathi qala qala wabona izingubo ezinhle ezintsha. Wakhumula akugqokile ngokushesha wase egqoka izingubo ezintsha. Wawakhumbula amazwi esalukazi,  wazikhumula ngokushesha izingubo.
P14	Waphinda waqalaza wabona impande eyabe isibunile ishiswe ilanga. Wazibuza ukuthi,  "Ngabe lesalukazi besithi ngithathe into enje,  ngizoyenzani mina impande?" Eduze kwempande kwakukhona isitsha esinokudla okunuka kamnandi. Umfana wabe eselambile. Akakwazanga ukuzibamba ngoba wayeselambile. Wakudla ukudla.
P15	Uthe esekuqedile wakhumbula amazwi esalukazi ukuthi sithe angathathi lutho,  athathe impande kuphela. Wathi uyayiqalaza impande,  lutho ukuyibona.
P16	Waphindela emuva edumele ukuyotshela isalukazi ngento eseyimehlele,  kodwa akabange esasifica isalukazi lapho ayesishiye khona.

images:

illustrations/pages/7991.png
illustrations/pages/9191.png
illustrations/pages/7987.png
illustrations/pages/7988.png
illustrations/pages/7989.png
illustrations/pages/7990.png
illustrations/pages/7991.png
illustrations/pages/7992.png
illustrations/pages/7993.png
illustrations/pages/7994.png
illustrations/pages/7995.png
illustrations/pages/7996.png
illustrations/pages/7997.png
illustrations/pages/7998.png
illustrations/pages/7999.png
illustrations/pages/8000.png
illustrations/pages/8001.png

translations:

ChiTonga (Translation)	Musankwa Watakali Kuyandwa Amuntu	id=18651
CiNyanja (Translation)	Munyamata Wamene Sanali Kukondedwa	id=18660
English (Translation)	The Boy Who Nobody Loved	id=9208
French (Translation)	Le Garçon Que Personne N’Aimait	id=10158
IciBemba (Translation)	Umulumendo Uo Abantu Baashatemenwe	id=18694
isiXhosa (Translation)	Inkwenkwana Eyayingathandwa Mntu	id=17503
Kiswahili (Translation)	Mvulana Aliyechukiwa Na Wote	id=12600
Lumasaaba (Translation)	Umusooleli Abe Isi Buli Muundu Akhakana Ta	id=11891
Ng’aturkana (Translation)	Edia Lope Aminae	id=12690
Oluwanga (Translation)	Omusiani Owa Buli Omundu Yaloba	id=13020
Portuguese (Translation)	O Menino De Que Ninguém Gostava	id=15806
Setswana (Translation)	Mosimane Yo O Neng a Sa Ratiwe Ke Batho	id=16590
Setswana (Translation)	Mosimane Yo O Neng a Sa Ratiwe Ke Batho	id=17645
SiLozi (Translation)	Mushimani Yanasalatwi Ki Mutu	id=18739
Tshivenda (Translation)	Mutukana We a Vha a Sa Funwi Nga Muthu	id=18323
