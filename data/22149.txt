url:	http://africanstorybook.org/reader.php?id=22149&d=0&a=1
id:	22149
title:	Igabana Riringaniza
author:	Epimaque Niyibizi
artist:	Magriet Brink
lang:	Kinyarwanda
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/22149.png
desc:	Iyi nkuru ijyanye nimibare iravuga ku kamaro ko kugabanya ibintu

page_text:

P1	Hari ku wa gatandatu mu gitondo, ku gasusuruko, bari murima. Maya, Dukuze na Dusabe bari gufasha nyina Kabagwira mu murima we w'imboga. Abana bakora mu gihe cy'amasaha yose ya mbere ya saa sita. Bashyira ifumbire mu butaka. Barabagara kandi buhira umurima w'imboga. Hanyuma banasarura imboga zeze. Uyu munsi, buri mwana aratwara inkeri mu rugo, imboga za epinari na karoti yasaruye mu murima.
P2	Buri gihe nyina Kabagwira aha abana igihembo cy'uko baba bamufashije. Rimwe na rimwe icyo gihembo kiba ari umugati, shokola, cyangwa akabagurira bombo ndende zimeze nk'inzoka. Rimwe na rimwe abaha imbuto nka pome n' amacunga. Kabagwira agira itegeko rimwe agenderaho, ari ryo "Mugabane muringanize neza!" Abana bazi neza ko bagomba kukabana ibihembo ku buryo bungana, ku buryo ntawe uhenda undi.
P3	Uyu munsi  Kabagwira yakoze umugati w'uruziga ukoze mu nkeri, awukora mu nkeri zisa nk'umuhondo yasaruye mu murima. Abana bicaye mu byatsi bategereje igihembo cyabo.  Nuko  Kabagwira aramwenyura ati: "Dore ngiki igihembo cyanyu. Ariko mwibuke ko itegeko ari uko buri wese atwara ibingana n'iby'undi. Mugabane ku buryo muringaniza! Kandi ntimurwane!"
P4	Maya ni we wa mbere mu gukata igice cy'umugati. Yafashe icyuma aca uturongo ku mugati hejuru. Abandi bamuhanze amaso. Umugati ntabwo arawukata. Abandi bose bagomba kubanza kwemera ko yabaganyije neza. Nuko Maya arabereka ati: "Ndakeka ngiye gukata ibisate bibiri, kuri ubu buryo. Dore noneho dufite ibisate bitatu, byose birangana!"
P5	Dukuze aravuga ati: "Reka da!", "Kiriya gisate cyo hagati ni kinini cyane!" Dusabe nawe azunguza umutwe mu buryo bwo kubyemeza. Maya araseka, ariyamirira maze abwira Dukuze ngo aze agerageze kubagabanya.
P6	Dukuze avuga yishimye ati: "Mpereza  icyo cyuma, ndabikora. Dore biroroshye!" Abanza guhanagura uturongo Maya yari yaciye, maze arigata intoki ze.
P7	Nuko ahita asatura atambitse, arongera asatura agana hasi. Ati: "Ngaho nimurebe, ibi ni byo bisate bitatu nabagabanyije!"
Maya na Dusabe basakuriza icyarimwe bati: "Ntabwo ari byo, ntibingana!"
P8	Dusabe yungamo ati: "Tugabanye ku buryo bungana! Ibisate bigomba kuba bingana kandi biteye kimwe."
P9	Dusabe aratekereza maze aravuga ati: "Iyo uyu mugati uza kuba ari mpandenye zingana cyangwa urukiramende, byari koroha!" Maya na we ati: "Cyangwa iyo tuza kuba turi bane ngo tugabane uyu mugati w'uruziga, nabwo byari koroha."
P10	Nuko ishusho iza mu mutwe wa Dusabe. Abona ishusho y'agakarita gashashagirana kari imbere ku modoka ya se itukura. Buri cyumweru afasha se koza imodoka no guhanagura ako gakarita. Ariyamirira ati: "Nabibonye, nabibonye! Mbonye uko ndi bubagabanye."
P11	Abanza gukoresha icyuma mu gusiba uturongo Dukuze yari yaciye hejuru ku mugati. Nuko aca utundi turongo dutatu ku mugati. Twari tumeze neza neza nka ka gakarita kari ku modoka ya se, kagabanyijemo ibice bitatu bingana.
P12	Dukuze n'ibyishimo byinshi ati: "Uradutangaje Dusabe." Maya nawe arabaza ati: "Wabigenje ute?" Dusabe araseka. Ryari ibanga yari yabitse ngo aribwire se.
P13	Ako kanya nyina Kabagwira asohoka mu nzu. Yari azanye isorori iriho ibirahuri birimo umutobe w'inkeri. Maya aramubwira ati: "Reba Mama! Dore Dusabe yashoboye kubona uburyo bwo gukata umugati mo ibisate bingana." Nawe ati: Nuko nuko Dusabe, washoboye kugabanya ibisate bingana! Mwagabanye muraringaniza, muranshimishije rwose. Ngaho nimukate umugati munywe n'umutobe wanyu. Dore igihe cyo gutaha kiregereje."
P14	Maya akata umugati akurikije uturongo Dusabe yakase kugira ngo havemo ibisate bitatu bingana. Mu buryo bwo kwishima, abana bagerekeranyije ibisate byabo kugira ngo barebe ko bingana. Baravuga bati: "Nibyo birangana". Nuko bapfunyika imigati yabo bajyana imuhira.
P15	Se wa Dusabe araza aje gutwara abana, maze Dusabe yiruka amusanganira. Ntiyatinze ahita amubwira ukuntu agakarita kari ku modoka yabo kafashije mu gukemura ihurizo ryari rigoranye.

images:

illustrations/pages/16497.png
illustrations/pages/16494.png
illustrations/pages/16495.png
illustrations/pages/16496.png
illustrations/pages/16497.png
illustrations/pages/16498.png
illustrations/pages/16499.png
illustrations/pages/16500.png
illustrations/pages/16501.png
illustrations/pages/16502.png
illustrations/pages/16503.png
illustrations/pages/16504.png
illustrations/pages/16505.png
illustrations/pages/16506.png
illustrations/pages/16507.png
illustrations/pages/16508.png
illustrations/pages/16509.png

translations:

English (Adaptation)	(Colour-in) Share it fair!	id=16650
isiNdebele (Translation)	Yabelana ngokulinganako	id=22112
isiZulu (Translation)	Yehlukaniselanani ngobuqotho!	id=16511
Kiswahili (Translation)	Gawanya sawa!	id=22064
Sesotho (South Africa) (Translation)	E arolelaneng ka ho lekana!	id=22105
Siswati (Translation)	Kwabelana ngalokulinganako	id=21633
