url:	http://africanstorybook.org/reader.php?id=21739&d=0&a=1
id:	21739
title:	Sibindzi saNolwazi
author:	Fakazile Armooh
artist:	Vusi Malindi
lang:	Siswati
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/21739.png
desc:	Ngabe Nolwazi utawuphumelela lapho kuhluleke emadvodza lanemandla?

page_text:

P1	Kudzala esigodzini, saseMlengeni, kwakukhona indvodza leyayinesilondza lesibi emlenteni. Lesilondza besinenkhani singafuni kuphola. Lendvodza yayingasakwati kuma nekuhamba ngenca yalesilondza. Yayihlala nemndeni wayo, inkhosikati kanye nebantfwana.
P2	Lendvodza nemkayo beba nemadvodzana lamatsatfu nendvodzakati yinye. Ligama lendvodzakati yayo kwakunguNolwazi. Kwakungumsebenti wakhe kunakekela babe wakhe. Emadvodzana wona bekasebenta emasimini abuye eluse imfuyo.
P3	Nolwazi abeyintfombatana lenhle kakhulu. Wonkhe umphakatsi bewumkhontile futsi umhlonipha. Batali baNolwazi bebamfisela kutsi ashade nemyeni locotfo notomnakekela. Batali bakhe Nolwazi bafuna kumkhetsela loyolo lowayetawuba ngumyeni wakhe. Loyolo  bekatawubukana nelisu lelimatima, kute kubonakale kutsi angaba indvodza lecotfo yaNolwazi.
P4	Leyondvodza letamtsatsa abeyinkhosikati yayo, kwakumele ihambe iyokhipha likhambi echibini lelalisedvute khona esigodzini. Kwakunenkholelo yekutsi lelikhambi lalitakwelapha silondza seyise waNolwazi. Inkinga ngelichibi, kutsiwa lalinemimoya lemibi futsi leyingoti.
P5	Lamanye emadvodza lake etama kuyotsatsa lelikhambi abuyela emuva engasinalo likhambi, kanti  lamanye abengabuyi  kwasanhlobo.
P6	Nolwazi yayimkhatsata kakhulu lendzaba. Banakabo bebangacabangi kutsi bangaya  kulelichibi. Wagcine ancume kutsi utakuya yena ngekhwakhe echibi ayotsatsa likhambi. Make wakhe watsi kuye, "Mntfwana wami emadvodza lanemandla ehlulekile, wena bewungubani kuyolandza lelikhambi?" Nolwazi abesatitjelile kutsi yena uyolandza lelokhambi.
P7	Ngalesikhatsi asendleleni leya echibini, Nolwazi wahlangana nesalukati sitfwele tinkhuni. Wabona kungcono kutsi asisite ngekusiftwalisa tinkhuni. Lesalukati sabonga, satsi kuye, "Lalela kahle. Ngitakutjela kutsi utawufi kanjani ekhambini nekutsi kumele wentenjani nasewufika lapho."
P8	Watsi nakafika edvute nelichibi, Nolwazi, wabona lomndeni wemimoya levungutako udansa ubuye unatse nemanti echibini. Wema wayibukela. Emva kwesikhashana wababona ngamunye ngamunye balala.
P9	Kutse naseyilele yonkhe imimoya, Nolwazi watiphonsa echibini. Walitfola likhambi wase ulifaka esikhwameni. Ngalesikhatsi aphuma emantini, emanti besekamanyenti ngakuye ngalapho bekumele aphumele khona.
P10	Watsi nakaphumela ngaphandle, nayi imimoya seyivukile. Wafikelwa kwesaba, wasekhumbula kutsi salukati satsi akabocula liculo lesimfundzise lona, ayilolotelele mimoya. Liculo lelitsi:

"Mine ndodvodzakati yaseWekesa, ngivelalapha echibini nami. Ngitile ngobe emadvodza wonkhe ayesaba kuba kulendzawo, babe wami udzinga likhambi lokuphotisa silondza. Ngisite nibabusi bami."
P11	Livila Nolwazi lalimnandzi ngendlela lemangalisako, imimoya yamcela kutsi aphindze acule futsi. Nembala waphindza. Kucula kwakhe kwayileletela imimoya, yalala. Ngekuphangisa Nolwazi wahlaba ngelitubane sekacondze ekhaya.
P12	Wefika ekhaya sekalindziwe. Bonkhe bebamangele. Wangena endlini, wasebentisa likhambi, babe wakhe welapheka, wavuka wema ngetinyawo. Umphakatsi wonkhe wawujabulile uncoma sibindzisa Nolwazi.

images:

illustrations/pages/15103.png
illustrations/pages/15103.png
illustrations/pages/15104.png
illustrations/pages/15105.png
illustrations/pages/15106.png
illustrations/pages/15107.png
illustrations/pages/15109.png
illustrations/pages/15110.png
illustrations/pages/15111.png
illustrations/pages/15112.png
illustrations/pages/15113.png
illustrations/pages/15114.png
illustrations/pages/15115.png

translations:

Afrikaans (Translation)	Nangila se Dapperheid	id=20088
ChiTonga (Translation)	Busicamba Bwaa Nangila	id=18654
CiNyanja (Translation)	Kulimba Mutima Kwa Nangila	id=18672
English (Original)	Nangila's Courage	id=15116
IciBemba (Translation)	Ukushipa Kwakwa Nangila	id=18677
isiNdebele (Translation)	Ukuzimisela kukaNangila	id=21945
isiXhosa (Translation)	UNangila igorhakazi	id=17579
isiZulu (Translation)	Isibindi sikaNolwazi	id=16407
Kiswahili (Translation)	Ujasiri wa Nangila	id=16210
Kiswahili (Adaptation)	Nangila, shujaa	id=19361
Sepedi (Translation)	Nangila, Mosetsana Wa Sebete	id=18157
Sesotho (South Africa) (Translation)	Mamello ya Bonolo	id=20040
Setswana (Translation)	Bopelokgale Jwa Ga Nangila	id=16754
Setswana (Translation)	Bopelokgale Jwa Ga Bonolo	id=17656
SiLozi (Translation)	Bundume Bwa Nangila	id=18744
Tshivenda (Translation)	Vhuhali Ya Nangila	id=18288
Xitsonga (Translation)	Vurhena Bya Nangila	id=18992
