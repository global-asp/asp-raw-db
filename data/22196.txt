url:	http://africanstorybook.org/reader.php?id=22196&d=0&a=1
id:	22196
title:	Kariza akunda kubaza
author:	Jean de Dieu Bavugempore
artist:	Rob Owen
lang:	Kinyarwanda
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/22196.png
desc:	Ababyeyi ba Kariza bamutoje kubaza. Gukunda kubaza byatumye Kariza asobanukirwa akamaro ko gukaraba mbere yo kurya

page_text:

P1	Kariza yakundaga kubaza. Uwo muco yawukomoye ku babyeyi be. Bakundaga kumubwira bati: "Nutabaza ukiri muto, uzasaza utamenye."
P2	Umunsi umwe, Kariza yabajije mwarimu ati: "Kubera iki buri gihe ababyeyi bacu badutegeka gukaraba intoki mbere yo kurya, n'ubwo zaba zisa neza?" 

Bagenzi be bishimiye icyo kibazo. Na bo ntibakundaga kubwirizwa gukaraba.
P3	Nuko Mwarimu aramusubiza ati: "Ubajije ikibazo kiza Kari.  Burya n'ubwo intoki zacu tuba tubona zisa neza, hari ubwo ziba ziriho udukoko tutagaragara."

Mwarimu akomeza gusobanura ati: "Utwo dukoko dutera indwara kandi ntituboneshwa amaso yacu. Hari ibikoresho byabugenewe byifashishwa mu kutureba."
P4	Mwarimu akura mikorosikopi mu kabati ati: "Mikorosikopi ni igikoresho  twifashisha tureba utuntu duto cyane tudashobora kuboneshwa amaso."

Mwarimu asharuza agati buhoro ku ntoki za Kariza hanyuma azirebera muri mikorosikopi.
P5	Mwarimu yereka abanyeshuri ibyo mikorosikopi yerekana byavuye ku ntoki za Kariza. 

N'ubwo nta mwanda wagaragaraga ku ntoki, babonyeho udukoko twavuyeho.
P6	Mwarimu akomeza abigisha ati: "Mu bidukikije hose haba mikorobe zitagaragara. Ibyo dukoraho mu ishuri, mu kibuga dukina, n'imuhira iwacu ziba ziriho, kandi izo mikorobe ni zo zidutera indwara."
P7	Yungamo ati: "Tugomba rero gukaraba intoki n'amazi meza n'isabuni, kugira ngo mikorobe ziriho zipfe. Ibyo tukabikora cyane cyane mbere yo kurya. No mu gihe turwaye tugomba kwibuka gukaraba kugira ngo tudakwirakwira izo mikorobe zitera indwara."
P8	Kariza avuye ku ishuri yasanze se ari kubaka igikoresho giteye amatsiko. Aramubaza ati: "Iki ni igiki uri gukora papa?" 

Se aramubwira ati: "Iki gikoresho kitwa Kandagirukarabe. Ni icyo tuzajya dukoresha dukaraba mu gihe tuvuye mu musarani, ndetse na mbere yo kurya."
P9	Kariza abyumvise, aratangara ati: "Yego koko! Uzi ko mwarimu wacu yayitubwiye! Ariko abenshi muri twe ntituzi uko ikoreshwa. Bayikoresha bate papa?"
  
Se araseka maze  aramubwira ati: "Igira hino mbikwereke mwana wa!"
P10	Ati: "Ngaho banza ukandagire kuri aka gati kari hasi."
P11	Akomeza amubwira ati: "Iyi jerekani irimo amazi irahita ihengama isuke amazi ku ntoki zawe maze ukarabe. Wibuke no gukoresha isabuni."
P12	Kariza biramushimisha cyane aravuga ati: "Iyo ntaza kubaza ibi nari kubimenya nte? Burya koko kubaza bitera kumenya!"

images:

illustrations/pages/25965.png
illustrations/pages/25964.png
illustrations/pages/25965.png
illustrations/pages/25966.png
illustrations/pages/25967.png
illustrations/pages/25968.png
illustrations/pages/25969.png
illustrations/pages/25970.png
illustrations/pages/25971.png
illustrations/pages/25972.png
illustrations/pages/25973.png
illustrations/pages/25974.png
illustrations/pages/25975.png

translations:

English (Translation)	Kariza's questions	id=22197
