url:	http://africanstorybook.org/reader.php?id=18654&d=0&a=1
id:	18654
title:	Busicamba Bwaa Nangila
author:	Edith Sikota Habwanda
artist:	Vusi Malindi
lang:	ChiTonga
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/18654.png
desc:	Sena Nangila ulacikonzya mpokaalilwa bamaalumi basintanze?

page_text:

P1	Kaindi,  kwakali mulombwana wakajisi cilonda cipati kapati akuulu kwakwe. Takalikukonzya kwiimikila nakuba kweenda. Ooyu mulombwana wakali kukkala amukaintu abana bakwe.
P2	Mulukwato lwabo,  bakajisi bana basankwa botatwe amusimbi omwe. Mwana musimbi wakali Nangila. Ooyu Nangila,  ngowakali kulela bausyi.     Basankwa bakali balimi alimwi bakalikweembela zivwubwa.
P3	Nangila wakali musimbi mubotu kapati. Bantu bamumunzi bakalikumuyanda akumupa bulemu. Bazyali bakwe bakali kumuyandauda mwaalumi mubotu.    Kutegwa bajane mwaalumi mubotu,  bakayeeya kuti musankwa utiikwate mwanaabo acite cintu cikatazya.
P4	Kufwumbwa wakalikuyanda kukwata Nangila,  wakeelede kuyakuleta musamu mulwizi lwakali kunze aamunzi. Musamu ooyu wakalikunga waponya bausyi Nangila.    Ono lwizi oolu lwakazwide mizimu mibi.
P5	Basankwa banjibanji bakasola kuyakuleta musamu pesi bakaalilwa. Bamaalumi bamwi bakaalilwa akujoka kumunzi.
P6	Makani aaya akamunyonganya Nangila. Nebaba banyinandumi bakali kwaalilwa kuya kuzyiba. Nangila wakalisungula buyo kuti akaakuyandaule musamu ooyu alikke. Banyina bakati kulinguwe, "Mwanaangu,  kuti bamaalumi basintanze baalilwa,  yebo ndiwe ootikonzye?"    Walo Nangila wakalilibambilide kale.
P7	Kaya kulwizi Nangila,  wakaswaangaanya kacembele kakadengenezyede nkuni. Nangila wakakagwasya kubweza muleye wankuni. Kacembele kakalumba kapati. Kakati kuli Nangila,  "Ndilakwaambila mbonga wasaangana amizimo yamulwizi acakucita naa wasika ookuya."
P8	Naakasika kulwizi Nangila,  wakabona mukwasyi wa mizimo kaunywa meenda akuzyana. Musimbi ooyu wakalindila akulangisisya mizimo mbulimboyakali kuyaaboona.
P9	Noyakoona mizimo,  Nangila wakaliwaalila mulwizi. Wakaujana musamu akuubikka mucibeeke cakwe. Naakali kujoka kuya ankomwe,  mayuwe mapati akalimuzingulukide.
P10	Naakasika ankomwe Nangila,  mizimo yakabuka. Wakayoowa kapati ono wakaimba buyo lwiimbo ndwaakamwiisya mucembele: Me ndemwana wa Wekesa,  Ndazwa kulwizi. Ndakaboola nkaambo bamaalumi balayoowa kuboola. Bataata bayanda musamu wakulisilisya cilonda cabo. Ncecico eeci ncondajanwa ookuno,  Munyika eeyi banji mobayoowa kusika,  Nkaambo ndendinywe beendelezi.
P11	Nangila wakajisi jwi libotu cakuti mizimo iilya yakamulomba kuti aimbe alimwi cakujokelezya.    Naakali kwiimba,  Nangila wakali kubutika mizimo. Nangila wakalunduka lubilo lugambya kusikila naakasika kung'anda.
P12	Icisi coonse cakali kulindila kuboola kwa Nangila.    Nibakamana kubelesya musamu wakulwizi,  bausyi Nangila bakatalika kwiimikila alimwi. Bantu bamumunzi boonse bakamaninina kuzyana akulumbaizya Nangila.

images:

illustrations/pages/15103.png
illustrations/pages/15103.png
illustrations/pages/15104.png
illustrations/pages/15105.png
illustrations/pages/15106.png
illustrations/pages/15107.png
illustrations/pages/15109.png
illustrations/pages/15110.png
illustrations/pages/15111.png
illustrations/pages/15112.png
illustrations/pages/15113.png
illustrations/pages/15114.png
illustrations/pages/15115.png

translations:

Afrikaans (Translation)	Nangila Se Dapperheid	id=20088
CiNyanja (Translation)	Kulimba Mutima Kwa Nangila	id=18672
English (Original)	Nangila's Courage	id=15116
IciBemba (Translation)	Ukushipa Kwakwa Nangila	id=18677
isiXhosa (Translation)	Unangila Igorhakazi	id=17579
isiZulu (Translation)	Isibindi Sikanolwazi	id=16407
Kiswahili (Translation)	Ujasiri Wa Nangila	id=16210
Kiswahili (Adaptation)	Ujasiri Wa Nangila	id=19361
Sepedi (Translation)	Nangila, Mosetsana Wa Sebete	id=18157
Sesotho (South Africa) (Translation)	Mamello Ya Bonolo	id=20040
Setswana (Translation)	Bopelokgale Jwa Ga Nangila	id=16754
Setswana (Translation)	Bopelokgale Jwa Ga Bonolo	id=17656
SiLozi (Translation)	Bundume Bwa Nangila	id=18744
Tshivenda (Translation)	Vhuhali Ya Nangila	id=18288
Xitsonga (Translation)	Vurhena Bya Nangila	id=18992
