url:	http://africanstorybook.org/reader.php?id=22377&d=0&a=1
id:	22377
title:	Omusaadha Kalimagezi
author:	Irene  Bakita
artist:	Wiehan de Jager, Catherine Groenewald, Natalie Propa, Manyeka Arts Trust, Brian Wambi, Steven McKimmie and Jano Strydom
lang:	Lusoga
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/22377.png
desc:	Yaliyo omusaadha ni baghala be musanvu. Baali ba mpisa inho. Yaayenda okubafumbiza. Aye nga buli musaadha ku kyalo abeeyendeza. Yakola atya?

page_text:

P1	Ku kyalo Kyanda, ne eyali olubiri olwa Kyabazinga Nasani Lwigale.
P2	Kyabazinga ono yali ni baghala be abaguna musanvu. Baali balungi okukamala.
P3	Obulungi bwaibwe bwali nga ezira kyo osobola kubugezaaku.
P4	Abasaadha bangi beesombanga okwiidha mu lubiri luno okusaba abaguna bano obufumbo.
P5	Aye abaguna bano baadheemanga. Baabonanga bati abasaadha bano bonaboona abaidha mu lubiri muziramu babasaanira.
P6	Abaguna baatyamanga ghalala beegeyaamu era beisanhya oti nseete.
P7	Baasalagho bati: "Twiidha kufumbirwa oyo omusaadha yenka anaamanha amainha gaife twenatwena." Era batyo baakobera Iseibwe ekyo kye baali basazeegho.
P8	Kyabazinga yeena tiyalwa. Yaayeta olwekobano mu lubiri okulangirira omutwaalo gwa baghalabe.
P9	Abantu bangi okuva eno ne ere beesomba okwiidha mu lubiri. Nga bayenda kumanha kiki Kyabazinga kye yali ayenda okubakoba.
P10	Kyabazinga yasanhuka kubanga abantu baidha mu bungi.
P11	Kyabazinga yaabakobera ekyo baghala be kye baali basazeegho.
P12	Abantu bonaboona tibaamatira ekyo ekyali kibakobeibwa.
P13	Abasaadha baatandika okwiidha mu lubiri okuteeba amainha aga abaguna bano.
P14	Aye ezira yasobola kuteeba kituufu mu mwaka ogwasooka.
P15	Kyali kizibu kubanga  ni mu lubiri yali ezira eyali eikirizibwa okweeta baguna bano maina gaibwe.
P16	Abaguna beene beeyetanga amainha okusinziira ku kikulakula. Nga ni banaibwe tibasobola kubamanha.
P17	Baabeetanga bwa Kampi, Kaghanvu, Kyeru, Kairugavu, Mutiibwa, na agandi gatyo kamaala.
P18	Aye ku kyalo okwo, kwaliku, omusaadha eyali omugaiga aye nga mubi mu mboneka, envaala, na buli ngeri.
P19	Era ono omusaadha yali yalumbibwa enfunza ku buli kitundu kya mubiri gwe.
P20	Lwali lulala, omusaadha ono yaalangirira ati: "Nja kukwa abaguna omusanvu."
P21	Abantu ku kyalo baamweta mulalu. Ni baghala ba kyabazinga baamusekerera. Baakoba bati: "Tasobala kutukwa olwemboneka ye."
P22	Enkyo lyaku, omusaadha ono yaita embuzi ye ennume eyali ne ekirevu ekinene. Yagisalaku ekirevu kino yaakita ku mpasa. Yaata empasa mu ngira abaguna bano mwe baali babitanga buli kunkyo.
P23	Omusaadha ono bwe yamala okuta empasa eno eyaliku ekirevu mu ngira, yeekweka mu kisiko akyali  okumpi agho.
P24	Omuguna eyali emberi yeekanga inho bwe yabona empasa eye ekirevu.
P25	Yaayeta mwine eyali amwiririire ati, "Labeeka." Labeeka yeena  yamwiramu ati, "Kiki Alyeti?" 
Alyeti nokumwiramu ati, "bona empasa eye ekirevu."
P26	Alyeti bwe yabona, yaayeta Babita eyali ogho ati, "Babita!"  Babita yeena yaayeta Vanisa eyali amwiririire. Vanisa yeena yaayeta Midiridi eyali amwiririire. Midiridi yeena yayeta Petwa ni Beesi abaali basembyeeyo.
P27	Olwokwesisighala okungi, abaguna bano bairayo ghaka era tibaabonekaku mu luya.
P28	Mu bwangungu neisanhu, yaatoolagho empasa ye era yairayo ghaka. Yatandiika okwetegekera okuleeta abaguna bano omusanvu ghaka.
P29	Yaaja ku mulirwano yeeyazika suuti etuukaana noomukolo ogwo obufumbo.
P30	Mu lubiri, yayagaana kyabazinga ni baghala be abandi nga batyaime agho, era yaabakobera ekyali kimuleese.
P31	Abaguna baamusekerera nga bamukoba bati: "Kisaadha ighe totusaanira era tosobola kutughasa."
P32	Enseko dhaabakalira ku matama nga omusaadha ono atandiise okweta amaina gaibwe mulala ku mulala.
P33	Bwe yamala okubeeta amaina bonaboona, beegayirira Iseibwe bati: "Otatughaayo ya musaadha ono owe mpasa eye ekirevu okutughasa."
P34	Iseibwe yaabairamu ati: "Baana bange, mwaasalagho muti mwiidha kufumbirwa oyo omusaadha alimanha amaina gaimwe mwenamwena. Tisobola kusazaamu kisuubizo kyaimwe."
P35	Iseibwe yaabaghaayo okufumbirwa omusaadha ono. Nabuti, abaguna bano baliyo era bafumbo.

images:

illustrations/pages/1543.png
illustrations/pages/9457.png
illustrations/pages/9848.png
illustrations/pages/1097.png
illustrations/pages/19341.png
illustrations/pages/10765.png
illustrations/pages/1345.png
illustrations/pages/19601.png
illustrations/pages/18768.png
illustrations/pages/18386.png
illustrations/pages/10625.png
illustrations/pages/17609.png
illustrations/pages/8940.png
illustrations/pages/2173.png
illustrations/pages/15489.png
illustrations/pages/19902.png
illustrations/pages/11676.png
illustrations/pages/5854.png
illustrations/pages/17064.png
illustrations/pages/13391.png
illustrations/pages/1348.png
illustrations/pages/17997.png
illustrations/pages/13362.png
illustrations/pages/10769.png
illustrations/pages/1197.png
illustrations/pages/19005.png
illustrations/pages/10771.png
illustrations/pages/1041.png
illustrations/pages/5247.png
illustrations/pages/10211.png
illustrations/pages/1030.png
illustrations/pages/6006.png
illustrations/pages/5806.png
illustrations/pages/13111.png
illustrations/pages/10064.png
illustrations/pages/10074.png

translations:

