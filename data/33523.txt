url:	https://africanstorybook.org/reader.php?id=33523&d=0&a=1
id:	33523
title:	Anansi o fa batho dipale
author:	Maria Vaz
artist:	Wiehan de Jager
lang:	Sesotho (South Africa)
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/33523.png
desc:	Kgalekgale ho ne ho na le modimo ya neng a bolokile dipale tsohle ka hara leboko la patsi le notletsweng. Batho ba kopa Anansi ya bohlale ho kopa dipale ho modimo wa lehodimo. Modimo wa lehodimo a dumela ha feela Anansi a ka etsa mesebetsi e meraro e sa kgonahaleng.

page_text:

P1	Kgalekgale modimo wa lehodimo Nyame o ne a notlelletse dipale tsohle ka hara lebokoso la patsi hodimodimo mahodimong. @@Batho lefatsheng ba ne ba se na dipale, mme ba hlorile ke hoo. Ba kopa Anasi sekgo se bohlale ho ba thusa.
P2	Anansi a loha thapo e telele e mamarelang. A palama thapo ena a ya hodimo lehodimong. @@"Ke kopa dipale hle," a kopa modimo wa lehodimo, empa Nyame a tsheha Anansi a re, "Dipale tsena di theko e phahameng haholo, o ke ke wa  kgona ho di lefella sekgonyana ke wena."
P3	"Di bitsa bokae dipale tseo?" ho botsa Anansi. @@"O tla lokela ho ntlisetsa diphoofolo tse tharo tse sa tlwaelehang, tse bohale," ho rialo Nyame. "Ntlisetse lengau le meno a bohale jwaloka disabole, kokonyana e fofang e hlabang batho, le noha e kwenyang batho ba felletse." @@A tsheha, a nahana hore dipale tsa hae di bolokehile.
P4	Jwale Anansi a theohela fatshe ka thapo ya hae e mamarelang ho kgutlela lefatsheng. A nahana a nahanisisa, yaba o tla le leqheka. @@A epa mokoti o tebileng, a o kwahela ka makala hore o patehe, mme a ya hae ho ya ja dijo tsa mantsiboya. Hoseng ho ne ho ena le lengau le wetseng ka mokoting. Le ne le ngwapangwapa ka matla le leka ho tswa ka mokoting.
P5	"E re ke o thuse motswalle wa ka!" ho rialo Anansi.@@"Robala feela mona hodima dithupa ke tla o hula." Anansi a loha thapo ya hae e mamarelang ya thatela nkwe le dithupa, ya e hulela lehodimong ho ya e bontsha modimo wa lehodimo. Nyame a tsheha feela a re, "Di kae tse ding tse pedi?"
P6	Anansi a kgutlela lefatsheng ho ya nka phoofolo ya bobedi. A nahana a nahanisisa, mme a tla le leqheka. @@A nka nkgo e tletseng metsi a ya sefateng se dulang dikokonyana tsa mefutafuta. A nka metsi a ya sehlaheng seo di dulang ho sona. A hasa metsi sehlaheng kaofela. Ha a qeta a seha lekala la sefate sa panana a e tshwarela ka hodima hlooho ya hae, yaba o itshela ka metsi ohle a setseng.
P7	A bitsa dikokonyana a re, "Dikokoyana! Tlohong le tlo bona! Pula e a na! Phakisang le kene ka hara nkgo ena yaka e tla le boloka le omme kaofela ha lona." @@Dikokonyana di ne di sa rate ho ba metsi, yaba di kena hara nkgo ya Anansi.
P8	Anansi a phakisa a loha thapo ya sekgo molomong wa nkgo hore dikokonyana di se kgone ho tswa. @@A di isa lehodimong a ya di bontsha modimo wa lehodimo, empa Nyame a re feela, "E kae ya ho qetela?" (O ne a se a sa tshehe jwaloka pele jwale).
P9	Jwale Anansi a boela a kgutlela lefatsheng hape. A nahana a nahanisisa, empa o ne a sa kgone ho tla le leqheka, yaba o botsa mosadi wa hae ya ileng a tla le leqheka le letle. @@Ba ile ba fumana lekala le letenya le lelelele le difate tsa morara tse tiileng. Ha ba fihla molapong oo noha e dulang ho ona, ba qala ho qabana. "Lekala lena le lelelele!" "Tjhe ha le lelelele! "Ee le lelelele!"
P10	E se kgale noha ya tswa, ya botsa hore ekaba ba qabanelang, "Ha re utlwane le mosadi wa ka," ho bolela Anansi. "O re thupa ena e telele ho o feta, empa ha ke dumele." @@"Lejwale ke motelele ho feta thupa eo!" ho rialo noha. "Ke mo telele haholo! Ke noha e kgolohadi! A ko behe thupa ya hao pela ka o mmethe!"
P11	Jwale Anansi a etsa seo, a tlamella noha thupeng ka sefate sa morara hore e tsepame. Eitse ha a se e tlamelletswe, Anansi a isa noha ho Nyame.
P12	Nyame o ile a dumela hore Anansi o phethisitse tsohle tseo a neng a lokela ho di phethisa. A ya lebokosong la hae la patsi a bula sekwahelo mme a fa Anansi dipale tsohle. @@Anansi a isa dipale bathong a le motlotlo. A di bolella mosadi wa hae le diphoofolo tse ding le batho. Dipale di etseditswe ho qoqwa, e seng ho bolokwa ka lebokosong la patsi.

images:

illustrations/pages/1294.png
illustrations/pages/1281.png
illustrations/pages/1282.png
illustrations/pages/1283.png
illustrations/pages/1284.png
illustrations/pages/1286.png
illustrations/pages/1287.png
illustrations/pages/1288.png
illustrations/pages/1289.png
illustrations/pages/1291.png
illustrations/pages/1292.png
illustrations/pages/1293.png
illustrations/pages/1294.png

translations:

Ateso (Translation)	Anansi Eyinakin Itunga  Isitoris	id=20964
Ekegusii (Translation)	Anansi Orenteire Abanto Emegano	id=1976
English (Original)	Anansi gives people stories	id=1943
French (Translation)	Anansi Donne Les Histoires Au Monde	id=10141
isiNdebele (Translation)	UNtando upha abantu iindatjana	id=13059
Kikamba (Translation)	Anansi Ainenge Andu Ngewa	id=1977
Kiswahili (Translation)	Anansi awapa watu hadithi	id=1978
Lámnsoʼ (Translation)	Taàŋgám fó vimfèr  e wíri	id=15060
Luganda (Translation)	Nabbubi Ew'abanttu Engelo	id=8681
Lugbarati (Translation)	Ebio  Eji `ba Yi Ni A`diko  Yi Awa	id=2029
Lugbarati (Official) (Translation)	Èbìóejí `báyinɨ́ Á`dɨ́kóyiawaá	id=8774
Lumasaaba (Translation)	Wanaasi Akabila Babaandu Tsingano	id=3010
Maa (Translation)	Eyáka Anansi Iltúng'áná Inkaátini	id=2733
Ng’aturkana (Translation)	Ainaki Anansi Ng'itung'a Ng'ikoio	id=2033
Oluwanga (Translation)	Anansi Akanila Abandu Tsingano	id=2034
Portuguese (Translation)	Anansi Dá As Histórias Às Pessoas	id=15805
Sesotho (Lesotho) (Translation)	Kunupi o neha batho ditshomo	id=11212
