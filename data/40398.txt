url:	https://africanstorybook.org/reader.php?id=40398&d=0&a=1
id:	40398
title:	Nzáʼa rá̧ Ndɔ̂ʼɔ
author:	Albert  Blangar
artist:	Espoir Ntinda
lang:	Pana
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/40398.png
desc:	Nzáʼa kuu Ndɔ̂ʼɔ

page_text:

P1	Sa̧a nɛ́ tí tá ɗiɓaŋ mambá dá. Njuku mbaŋari̧ sére, Nzáʼa rá̧ Ndɔ̂ʼɔ, kú ná ka ɓil pû a há̧na, kuriri mbêw mbêw too ka wûny a kuriri. @  @Kú kaw ɛ́ŋ báŋa nyînrí̧.
P2	Sêe a há̧na, wûny a Nzáʼa gí ziŋ hûl.@@Nǎŋnɔ́ Nzáʼa vbí njuku mbaŋa a mɛ̌ ndɔ̂ʼɔ hɛ̧ ɓay a ké ŋgoro wûny a mɛ̌y.
P3	Gelka Nzáʼa gí resé pû, ké gé kó ɓá gá̧má ka ndɔ̂ʼɔ hí̧ nɛ́y, zi tí yá. Dáy, a ké uru sé gel a ndɔ̂ʼɔ ɓay a gé sá hí̧ nɛ́ rá̧ ɓay a gé vbí ndɔ̂ʼɔ ké vbá̧buma hí̧ nɛ́. @  @Ndɔ̂ʼɔ gé zi ɓay a láɓay a há̧na nyá: Ti yá, tí yá, bel ɓá@njuku mbaŋa mɛ̌ Nzáʼa, ké hí̧ nɛ́ gá̧má a mɛ̌, a ké hí̧ nɛ́y.
P4	Nzáʼa zi tu ɓay sána nyá. Ké uru a resé tûl pâl, há̧na ké yɛʼɛrɛ gá̧máké ka̧n tûl pâl lé. Ké gé ɛ́ lágel too, a zi ziŋ nyá.@  @Dáy, a ké re ara hûl a kɛrɛ ɓá e a ɓil lɔ̂ʼɔ pâl lé. Ké gé kó hɛ̧ yér! Hûl a wûny a mɛ̌, zi tí ɓil lɔʼɔ yá.
P5	Ná ɓá hɛ̧ sehaŋ, Nzáʼa rekála sé gélé. Gelka, ké zi ɗɛ́ŋ@ka vûn a mɛ̌y, ké kó vâa ka núŋ gá̧má a ké kaw ɛ́náké ka̧n nzɛ́ʼɛ.@  @A ké lá kɔ́ŋ a wûny a mɛ̌ ka sá, "Vâa nɔ́ ɓá Njukupéna a mɔ̌."@@Nzáʼa gí mbí gá̧má rá̧y a sé hí̧ Ndɔ̂ʼɔ, dáy a kóró vâa ráy kaw kuu mɛ̌.
P6	Vâa ráy kaw a ŋgɛŋnɛ́ ɓá kuu Nzáʼa, a kaw hí̧ ndɔ̂ʼɔ hí̧ nɛ́ a kú mí sé kpâay. Nzáʼa zi ɓay a ɗí nɛ́ ɓá 'vâa' mbaa dáy a ɗí nɛ́ ɓá 'Mutumisi'.@  zi ɓay a sá ɓá « Njukupéna » ka nzáʼaɓay a mɛ̌. @  @@  Ɗíɓaŋ, kú kaw mbêw ɓá bélaké. Nzáʼa kuu Ndɔ̂ʼɔ retɛ̧ njuku@  mbaŋa.
P7	Sêe a há̧na, Ndɔ̂ʼɔ zi ɓay a sɔ̧́ háy, dáy a zi tí ka vâa@  ka e hí̧ ndɔ̂ʼɔ hí̧ nɛ́ ka sé kpâa yá. Ké sé ziŋ mbaŋa a mɛ̌ Nzáʼa, a vbí nɛ́@  ɓá ké hí̧ nɛ́ vâa a mɛ̌ a ké sé kpâa rú. @  @@  Nzáʼa gé hí̧ nɛ́ vâa a mɛ̌ táŋ saɓay, a sá hí̧ Ndɔ̂ʼɔ ɓá,@  ké tí ná tí nɛ́ ɓá « vâa » ké ɗí nɛ́ ɓá « Mutumisi ».
P8	Ndɔ̂ʼɔ ɗá Mutumisi sé@  gelri too kuu mɛ̌. Hɛ̧ too ka ké vbí Mutumisi ɓá@  ké niŋ, ké niŋ hɛ̧ké. @  @@  Ké pé Mutumisi sé@  kpâa lá ɓil diiri. Ndɔ̂ʼɔ kaw ka lawrína sé tûl péna a Njukupéna a mɛ̌.
P9	Sêe a há̧na ka ɓil diiri, Mutumisi gé@  ɓɔ́l. Ndɔ̂ʼɔ ɓá nɛ́ ɓɔ́l dá ! Ké ɗí nɛ́ : « Mutumisi !@  Mutumisi !@  Mɔ́ e a gé sí̧lé ? » @  @@  Gelka ké ta̧ ka ɗí nɛ́ dáy, hɛ́rɛ niŋ nɛ́ dáy, ké sá: Vâa@  nɛ́ kaw ɓá dɔ̂ʼɔ ! A Núnmbɛ̧́nɛ́ nɔ́, Mutumisi tɛ̧́@  gí a sá : « Mɔ́ ɗí mǐ « vâa » ! Mi kála dá ! » Dáy a kála.
P10	Ndɔ̂ʼɔ regí gélé hɛʼɛ, táŋ Mutumisi.@  A ké sé sa hí̧ mbaŋa a mɛ̌ Nzáʼa ɓá ké ɓɔ́l « Njukupéna » a mɛ̌. Mûn a Nzáʼa@  zi ri yá. Ké sá hí̧ Ndɔ̂ʼɔ ɓá ké rerú a « Njukupéna » a mɛ̌ hí̧ nɛ́. @  @@  Dáy Ndɔ̂ʼɔ zi rezíŋ nɛ́ mbaa, nǎŋnɔ́ tí ka sêeké nɔ́, pé@  Ndɔ̂ʼɔ retɛ̧ njukupéna a Nzáʼa.

images:

illustrations/pages/26880.png
illustrations/pages/26880.png
illustrations/pages/26881.png
illustrations/pages/26882.png
illustrations/pages/26883.png
illustrations/pages/26884.png
illustrations/pages/26885.png
illustrations/pages/26886.png
illustrations/pages/26887.png
illustrations/pages/26888.png
illustrations/pages/26889.png

translations:

English (Translation)	Mouth and Hand	id=24467
French (Adaptation)	Bouche et Main	id=36551
Fulfulde (Translation)	Hunduko e Juŋngo	id=40199
Kiswahili (Original)	Kinywa na Mkono	id=23158
Lusoga (Translation)	Omunhwa no omukono	id=27573
