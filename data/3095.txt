url:	http://africanstorybook.org/reader.php?id=3095&d=0&a=1
id:	3095
title:	Kamarofu Ka Kuukhu
author:	Cornelius Wekunya
artist:	Catherine Groenewald
lang:	Lumasaaba
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/3095.png
desc:	Khakhaana khaheentselesa naabi nga khalolelela kuukhu wakho nga n’an’goonan’goona khuurobisa kamarofu. Ne isi kuukhu abiikha kamarofu ako

page_text:

P1	Inimilo ya Kuukhu yaba yiyaangisa,  abe yaayitsulamo kamaheemba,  buulo,  ni mwooko. Ne shishafuurira ilala buulayi mu byoosi yaba kamatoore. Abe yakhaba nga Kuukhu aaba ni babetsukhulu baakali,  ne mu shimoonyo busa naamanya ndi ise niye isi aafuura khuukana. Niye aanaangatsaka mu ntsu yeewe busheele,  waamboolelakho bimoonyo bye mukari. Ne aaramisayo shimoonyo shitweela sheesi aakhamboolelakho ta: eena isi arobesela kamarofu.
P2	Shifukhu shitweela,  nabona kumuyayi,  nga baakureere mu muumu ibulafu khu ntsu ya Kuukhu. Nga namureeba sheesi kumuyayi kukhola,  niye aantsilamo busa ari,  "Kuli kumuyayi kwase namakaanga." Andulo e kumuyayi,  aabawo kamaru mafwiiti kari,  keesi Kuukhu ekhala ayuusayuusa. Bubwayaayi bwamaamba naamureeba ndi,  "Kuukhu,  kamaru kano kaashi?"Niye aantsilamo busa ari,  "Kali kamaru kaase namakaanga."
P3	Ise shaantsikhoyesa naabi khuubona Kuukhu,  kamarofu,  kamaru ni kumuyayi. Ne Kuukhu ndi wandumana wa maayi wase. Nase naamuloma ndi,  "Kuukhu ndekhe imbone nga n'uuli khuukhola." Kila Kuukhuwe amwiilamo ari,  "Mwaanawe,  ukhaba umumiinyi ta,  khola nga niindi khuukhulomela."Indyo naatsya butima.
P4	Nga ni nakobola,  nanyoola Kuukhu nga wekhaale khu lwaanyi ne nga mbaawo kumuyayi,  namwe kamarofu ta. Nase naamureeba ndi,  "Kuukhu,  kumuyayi kuli waheena,  kamarofu koosi kali waheena,  naluundi waheena?" Ne sheesi Kuukhu aantsilamo shonyene ari,  "Bili mu shifwo shase namakaanga." Shaakhalasa naabi.
P5	Lwanyuma lwe bifukhu bibili,  Kuukhu aanduma khuutsya khumureerera kumusyeendo kweewe,  khukhwaama mu shiseenge sheewe. Khaangu nga indikuule lulwiitsi,  luulukhu lwe kamarofu lwaantsakaanila. Mu shiseenge she mukari nimwo mweesi Kuukhu aaba waabisile kumuyayi namakaanga kumuboofu,  waakubiimbilila buulayi busa ni ibulangiti ikhale. Ise naabera ibulangiti naawunyila luulukhu lulukhongelesa.
P6	Likono lya Kuukhu lyanendekulusa,  nga alaanga ari,  "Uli khuukhola shiina? Yuubakho undeerere kumusyeendo." Nase naarura khaangu ni kumusyeendo. Kuukhu wandeeba ari,  "Uli khuumuunamuunila shiina?" Shireebo sheewe shaakila nakhebulila nga naba indi khuumuunamuuna khulwe khufuumbula shiifwo sha Kuukhu sha namakaanga.
P7	Shifukhu shisheelakho,  nga Kuukhu eetsa khuukyeniyila maayi wase,  naatimaka mu ntsu yeewe khuuyama khu marofu luundi. Yabamwo litoore lye kamarofu kakanuunukhiile ilala. Naasasulakho litweela naalibisa mu shitweeya shaase. Lwanyuma lwe khuubiimba khu muyayi luundi,  naatsya inyuma we ntsu naalilyaka khaangu. Lirofu ilyo nilyo lilyafuurisakho khun'gaaha khukhwaama nga ye ndyaatsaka khu marofu.
P8	Shifukhu shishaloondakho nga Kuukhu ali mu nimilo ibuumbi aaha tsinyanyi,  namolokha neepa mu ntsu nekheenga khu marofu. Aambi koosi kaaba kaarobile. Nga sinyala nekhaliilikha khuuyila shisasi she tsimuunga tsine ta. Ne ni naba nga isoota khuutsya imulyaango,  naawulila kuukhu akhololela ibulafu. Naanyalisa busa khuubisa kamarofu mu shitweeya shase,  naakeenda naamubirakho.
P9	Shifukhu ndi shisheelakho shaba she likaantso. Kuukhu eenyukha tikhinyi. Busheele aayilatsaka kamarofu ni mwooko khuukulisa mwikaantso. Sinatimilakho khuumukyenilakho khu shifukhu isho ta. Ne nga abe siinyala khuumutatayila imbuka ndeeyi ta.
P10	Lwanyumakho angoloobe khu shifukhu sheene isho,  nga maayi,  ni paapa banaanga. Ise namanya lwashiina. Shiilo isho,  nga ingona,  namanya ndi sindiilakho luundi khukhwiiba ta,  khukhwaama khu kuukhu,  khukhwaama khu basaali baase,  ni khufuurira ilala khukhwaama khu muundu yeesi.

images:

illustrations/pages/1360.png
illustrations/pages/1361.png
illustrations/pages/1360.png
illustrations/pages/1362.png
illustrations/pages/1363.png
illustrations/pages/1364.png
illustrations/pages/1366.png
illustrations/pages/1368.png
illustrations/pages/1369.png
illustrations/pages/1370.png
illustrations/pages/1371.png

translations:

Ekegusii (Translation)	Amatoke A’Baba	id=2371
English (Original)	Grandma's Bananas	id=2094
French (Translation)	Les Bananes De Grand-Mère	id=9956
Fulfulde (Translation)	Bananaaje Maamiyo Debbo	id=10008
Hausa (Translation)	Ayabar Kaka	id=9974
Kanuri (Translation)	Ayawa Kakaye	id=10034
Kikamba (Translation)	Maiũ Ma Sũsũ	id=2367
Kiswahili (Translation)	Ndizi Za Bibi	id=15942
Lugbarati (Translation)	Dede Ma A’Bua	id=2368
Lugbarati (Official) (Translation)	Dede Vile A’Bua Ri	id=8749
Maa (Translation)	Ilmaisurîn Le Kokoô	id=2742
Oluwanga (Translation)	Amaremwa Ka Kukhu	id=2370
Zarma (Translation)	Ay Kaayi Banaaney	id=10099
