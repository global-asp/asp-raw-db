url:	http://africanstorybook.org/reader.php?id=21742&d=0&a=1
id:	21742
title:	Nozizwe nembulu
author:	Fakazile Armooh
artist:	Wiehan de Jager
lang:	Siswati
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/21742.png
desc:	Nozizwe wayovakashela malume wakhe

page_text:

P1	Kwesukasukela, kwakukhona indvodza nenkhosikati yayo lebabehlupheka kakhulu. Bebanemntfwana munye vo, Nozizwe. Bebamtsandza kakhulu. Kwatsi nasakhululile batali bakhe bamhambisa wayohlala namalume wakhe lobekanjingile, Tsembalabo.

Make wakheNozizwe wamtfungela timphahla letinhle kakhulu, lenye yato beyihlotjiswe ngemaribhoni nangemakinobho lacwebetelako. Wayentela nemgeco lomuhle. Wahanjiswa khona kamalume wakhe.
P2	Watsi asahamba Nozizwe, wefika emfuleni. Wahlangana nentfombatana leyayigcoke emanikiniki. Uyaphi? "kubuta intfombatana. "Ngivakashela malume wami, Tsembalabo," kusho Nozizwe. Yaphendvula intfombatana, "Hawu! Nami ngivakashela malume wami, naye ligama lakhe nguTsembalabo." 

Bahambisana-ke. Bangakahambi libanga lelidze, intfombatana yatsi kuNozizwe, "Late labalihle liloko lakho nemgeco wakho. Asewungiboleke nami ngililinganise."
P3	Nembala walikhumula Nozizwe liloko lakhe walinika lentfombatana. Ngalesikhatsi ikhumula emanikiniki ayo, Nozizwe wayibona kutsi inemsila! Nozizwe wacala kwesaba. Kwamkhanye lakutsi lentfombatana bekuyimbulu.

Nobe besekukhona kwesaba kodvwa bachubeka bahambisana. Nozizwe wase utsi, "Ngicela ungibuyisele liloko lami nemgeco wami."
P4	Imbulu yamphendvula yatsi, "Ngivumele ngiligcoke size sifike kulesiya sihlahla." Isho ikhomba sihlahla lesisegcumeni. Nasebafikile esihlahleni, Nozizwe watsi kuyo, "Ngicela ungibuyisele lilokolami."

Ngivumele ngigcoke size sifike kuleya nsimu," kusho imbulu ikhomba insimu lengasegcumeni. Nozizwe bekesaba ngakho-ke wavuma.
P5	Ekugcineni befika ensimini. Waphindza Nozizwe wacela imbulu, "Ngicela ungibuyisele liloko lami kanye nebuhlalu bami." "Ngivumele ngiligcoke size sifike kuloyamuti lapho kuhleli khona lamakhosikati," kusho imbulu, ikhomba umuti lokhashane kanabo. 

Bachubeka bahamba. Kwatsi  sebatawufika ngakulowomuti, imbulu yachilitela Nozizwe ngemuva kwayo, yasho ngelitubane, ishiya Nozizwe ngemuva.
P6	Yefika yatsi kulamakhosikati, "Asenibuke lentfombatana legcoke emanikiniki, iloku ingilandzelela lusuku lonkhe. Ngicela niyicoshe lapha." Emakhosikati aphendvuka abuka ngakuNozizwe. Ngalendlela abetfuke ngayo, wabaleka wayobhaca esibayeni salomuti.

Nayiya imbulu icondza endlini kamalume Tsembalabo. Yefika yakhuluma ngelivi lelihle yatsi, "Ngingumshana wakho uNozizwe. Batali bami bangitfumele kutsi ngitewuhlala nani."
P7	Tsembalabo nemndeni wakhe bajabula kakhulu bayemukela intfombatana. Bayiphatsa kahle, beyingawi phasi. Nozizwe sibili nanguya ulala esibayeni. Emini bekabhaca emasimini acule atsi, 

"Awu mine wekuhlupheka. Ngatfunyelwa ngubabe namake kutsi ngitewuhlala namalume Tsembalabo. Endleleni ngahlangana nembulu yangitsatsela timphahla tami. Awu mine wekuhlupheka."
P8	Ngalelinye lilanga, indvodzana lendzala yaTsembalabo yatsi itihambela emasimini yeva livi lelicula ngelusizi. Yefika ekhaya yacocela uyise ngeliculo leyilivile. 

Tsembalabo wanike lakhona emasimini. Wativela naye leliculo. Wamfuna wate wamtfola Nozizwe.
P9	Nozizwe wacocela malume wakhe ngalendzaba nangakho konkhe lokwentekile. Malume wahamba naye Nozizwe. Wefika ekhaya waciniseka kutsi uyamfihla endlini letsite. Besekati kahle kutsi utakwentani  kute akwati kubamba imbulu. 

Tsembalabo besekavile kutsi umsila wembulu utsandza lubisi nekutsi awendluli ebisini ungakalunatsi. Watfuma emadvodza kutsi agubhe umgodzi awugcwalise emasi.
P10	Tsembalabo wabita onkhe emantfombatana endzawo kutsi atewuncintisana ngekuzuba umgodzi. Imbulu beyikhatsatekile kakhulu ngaloko. Yayingafuni kweca umgodzi. Imbulu beyati kahle kutsi umsila wayo utawomela emasi ngalesikhatsi izuba umgodzi.

Yangena endlini yabophela umsila wayo emtimbeni wayo, yawucinisa kakhulu. Nayo yabe seyingenela umncintiswano wekuzuba umgodzi nalamanye emantfombatana.
P11	Acala-ke emantfombatana azuba umgodzi lobewugcwele emasi. Lafika litfuba lembulu. 

Yazuba kakhulu, kodvwa umsila wayo wasombuluka wayidvonsela phasi emgodzini lonemasi. Yangena yashona emgodzini ingena emasini.
P12	Kwatsi kusenjalo, imbulu yatabalata kuphuma emgodzini, emadvodza agcwalisa umgodzi ngemhlabatsi agcibetela imbulu. Kwaba kufa kwayo imbulu. 

Nozizwe wahlala kamnandzi kamalume wakhe ajabulile.

images:

illustrations/pages/1179.png
illustrations/pages/1180.png
illustrations/pages/1179.png
illustrations/pages/1181.png
illustrations/pages/1182.png
illustrations/pages/10291.png
illustrations/pages/1183.png
illustrations/pages/1184.png
illustrations/pages/1883.png
illustrations/pages/1186.png
illustrations/pages/1187.png
illustrations/pages/1189.png
illustrations/pages/1190.png

translations:

Afrikaans (Translation)	Nonkungu en die Imbulu	id=20089
ChiTonga (Translation)	Nonkungu Alimwi Anabulwe	id=18655
CiNyanja (Translation)	Nonkungu Na Mbulu	id=18673
Ekegusii (Translation)	Nokungu N’Eimbulu	id=2097
Ekegusii (Translation)	Nonkungu N’Embulu	id=2623
English (Original)	Nonkungu And The Imbulu	id=1877
French (Translation)	Nonkungu Et L'imbulu	id=12674
IciBemba (Translation)	Nonkungu Neembulu	id=18678
isiNdebele (Translation)	UNonkungu nembulu	id=21946
isiXhosa (Translation)	UNonkungu nembulu	id=2114
isiZulu (Translation)	Unonkungu Kanye Nembulu	id=2098
isiZulu (Translation)	UNonkungu kanye nembulu	id=16748
Kikamba (Translation)	Nokũngũ Na Yalyũka	id=2100
Kikamba (Translation)	Nokũngũ Na Yalyũka	id=2633
Kiswahili (Translation)	Mwende adanganywa	id=2101
Kiswahili (Translation)	Nonkungu Na Imbulu	id=2634
Luganda (Translation)	Nakkungu Nakintu N’Ekikule Kule	id=2110
Luganda (Translation)	Nakkungu N’Ekikulekule	id=2652
Lugbarati (Translation)	Nonkungu Pi Androo Be	id=2103
Lumasaaba (Translation)	Nakhungu Ni Imburu	id=2655
Lunyole (Translation)	Nakungu N’Embulu	id=2121
Lunyole (Translation)	Nakungu N’Embulu	id=2654
Maa (Translation)	Nonkungu O Imbulu	id=2650
Oluwanga (Translation)	Nonkungu Ne Imbulu	id=2653
Oluwanga (Translation)	Nonkungu Ne Imbulu	id=2111
Oluwanga (Adaptation)	Nashimuli Nende Okunani	id=19594
Sepedi (Translation)	Nonkungu Le Imbulu	id=18156
Sesotho (Lesotho) (Translation)	Ts'epang Le Katse Ea Lehata	id=2158
Sesotho (Lesotho) (Translation)	Nonkungu Le Imbulu	id=2705
Sesotho (South Africa) (Translation)	Neo le lempetje	id=20047
Setswana (Translation)	Neo Le Lelobu	id=17663
SiLozi (Translation)	Nonkungu Ni Hopani	id=18745
Tshivenda (Translation)	Nonkungu Na Mbulu	id=18192
Xitsonga (Translation)	Nonkungu Na Imbulu	id=18869
