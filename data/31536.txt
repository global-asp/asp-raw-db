url:	https://africanstorybook.org/reader.php?id=31536&d=0&a=1
id:	31536
title:	Ndalo le Pendo – Bagwera ba bakaonekaone!
author:	Dikeledi Queen Shai
artist:	Rob Owen
lang:	Sepedi
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/31536.png
desc:	Ndalo o thuša tatagwe go hlokomela kgomo ya bona yeo e bitšwago Pendo gore ba kgone go mo fa tšhelete ya go ithekela dipuku.

page_text:

P1	Yo ke Ndalo. O na le mengwaga ye 10. Yena o dira Kreiti ya 5 sekolong sa mo motseng. Ndalo o tšwa pele ga bana ba mphato wa gagwe ka mehla. "Na sephri sa gagwe ke eng?" Bana bao a tsenago le bona sekolo ba ipotšiša seo.@ @"O kgona go bala le go ngwala ka bokgoni bja godimo. O kgona bjang seo?" ba a kgotsa. Ndalo o ba botša go re sephiri sa gagwe ke go re o bala dipuku tše ntši. Ge bona ba fetša nako ya bona ba sa dire selo, Ndalo yena o šomiša nako yeo go bala.
P2	Ka nako ye nngwe Ndalo o hwetša R80 ya tšhelete ya morabeng ka beke. O šomiša bontši bja tšhelete ya gagwe ya morabeng go reka dipuku lebenkeleng la go rekiša dipuku tšeo di šomišitšwego gona mo motseng wa gabo.@ @Na Ndalo o hwetša bjang tšhelete ye e lekanego ya morabeng ya go reka dipuku tše? Tšwela pele ka go bala go hwetša karabo ya potšišo ye.
P3	Tseba Pendo, kgomo ya maswi ya ka mo lapeng. E tšweletša dilitara tša go feta 20 tša maswi ka letšatši. Tatago Ndalo o rekiša maswi.@ @Kgomo e hloka dijo le meetse, le nako ya go fula kua lešokeng. Ndalo o thuša ka mošomo wo letšatši le lengwe le le lengwe ka morago ga sekolo. Tatagwe o  mo fa tšhelete ya mošomo wo a o dirago. Ke yona tšhelete ye Ndalo a e bolokago ya go reka dipuku beke ka beke.
P4	Sa mathomo, Ndalo o fa Pendo sehlopha sa dikherote. Letšatši le lengwe le le lengwe o tomola dikherote ka serapaneng sa tatagwe, tša go lekanela go ja letšatši ka moka ka nako e tee.@ @Ge o ka balela o tla hwetša go re Pendo e ja tekano ya dikherote tše 60 ka beke. Na o ka hwetša palo ye e nepagetšego ya go re ke tše kae?
P5	Morago ga moo, Ndalo o iša Pendo madišong go yo fula. Tatagwe o mo lemošitše go re a se ke a dumelela Pendo go fula go feta dikotara tše tharo tša iri.@ @Pendo e tlwaetše go thoma go fula ka bokotara go tšwa go iri ya bobedi, gore Ndalo a kgone go e iša lešakeng la bogamelo ka iri ya 3. Nakong ya marega ge leswiswi le swara ka pela, Ndalo a ka iša Pendo go fula ka pela, ka boseripagare go tšwa go iri ya pele.
P6	Sa go latela, Ndalo o fa Pendo meetse. Ka ntle le meetse, Pendo e ka se kgone go ntšha maswi, go sa kgathalege go re Ndalo o e fa dijo tše kaakang. Ndalo o rwala meetse ka dipakete go tšwa pomping ya mo motseng ka lebaka la go re ga go na pompi mo kgauswi.@ @Setšhelo sa Pendo se kgona go rwala dilitara tša meetse tše e ka bago tše 30. Pakete ya Ndalo e rwala fela dilitara tše 5. Ka go realo, gore Ndalo a tlatše setšhelo, o swanetše go boelela gantši pomping. Na o ka balela go re Ndalo o swanetše go tšea maeto a makae?
P7	Bjale Ndalo o iša Pendo go tatagwe go hwetša lesaka la ka mehla la 12 kg la mabele. Ge Ndalo a balela, e nyakile e eba 90 kg ka beke.@ @Lesaka le tee le bitša R39. Ndalo o balela theko ya mabele ka beke e tee. O thoma ka go balela theko ya masaka a 7 ka R40, yeo e dirago R280. Bjale o ntšha R7 go hwetša R273. "Yeo e ka godimo ga R1 000 ka kgwedi!" Ndalo o a naganela. Na o nepile?
P8	Tatago Ndalo o gama Pendo gabedi ka letšatši. E ntšha dilitara tše e ka bago tše 24 tša maswi ka letšatši. Nako ye nngwe le ye nngwe ge a gama o tlatša dilitara tše 12.@ @Ka nako ye nngwe Ndalo o thuša go gama le ge go se bonolo ka tsela yeo. "Ka letšatši le lengwe," o a inaganela. "Ke tla ba le dikgomo tšeo e lego tša ka ka ba ka di gama ka noši."
P9	Tatagwe o tšhela maswi go tšwa paketeng ye kgolo. O tšhela ka gare ga dikotikoti tša dilitara tše pedi goba mapotlelo a litara e tee. O rekiša maswi ka R8 litara e tee.@ @Gatee ka beke tatago Ndalo o neela ka dilitara tše 25 tša maswi go lenaneo la sekolo la dijo. Ngwana yo mongwe le yo mongwe o hwetša kotara ya litara ya maswi. Seo se ra go re bana ba 100 ba hwetša maswi ka letšatši le.
P10	Go litara ye nngwe le ye nngwe yeo e rekišitšwego; tatagwe o mo fa 50c. E ka no kwagala o kare tšhelete ye ga se ye ntši efela ge tatagwe a rekiša dilitara tše 24 ka letšatši, ge e hlakana e dira phapano. Na o ka balela go re ke bokae?@@Ndalo o boloka tšhelete ya gagwe go fihlela ka Mokibelo ge a swara leeto la go ya lebenkeleng la go rekiša dipuku. Puku e tee e bitša theko ya ka tlase ga R10, ka go realo, ka beke yeo dilo di sepetšego botse, a ka reka tše mmalwa.
P11	Ndalo le yena o rata go nwa maswi a Pendo. Tatagwe o re maswi a thuša go aga marapo le meno ao a tiilego gape a dira go re motho a lekanele le go phelega.@ @Ka go realo, go nwa maswi le go ja merogo ye mentši ya go tšwa serapaneng sa tatagwe, Ndalo o kgwahlile le go phelega. Ga a tsenatsenwe ke malwetši le go swarwa ke tlala.
P12	Ndalo ga a lebale go leboga Pendo ge letšatši le lengwe le le lengwe le sobela. O e fa sefoka sa go e okeletša dikherote le matlakala a sepinaše ao a a topelago a phatlaletše ka serapaneng.@ @"Ke a leboga Pendo, o mogwera wa ka yo mokaonekaone! Ke leboga wena ge ke kgwahlile, ke phelegile ebile ke le bohlale. Ge nkabe e se ka wena, ke be nka se kgone go reka dipuku tše di nthušago gore ke phale bana ka moka ba mphatong wa ka.

images:

illustrations/pages/7945.png
illustrations/pages/11992.png
illustrations/pages/7944.png
illustrations/pages/11993.png
illustrations/pages/7939.png
illustrations/pages/11994.png
illustrations/pages/7938.png
illustrations/pages/11995.png
illustrations/pages/11996.png
illustrations/pages/7941.png
illustrations/pages/7943.png
illustrations/pages/11997.png
illustrations/pages/7945.png

translations:

Afrikaans (Translation)	Pendo, ons koei	id=20092
Afrikaans (Translation)	Ndalo en Pendo – beste maats ooit	id=31529
English (Adaptation)	Pendo our cow	id=11991
English (Adaptation)	Ndalo and Pendo – The best of friends	id=20299
Hausa (Nigeria) (Translation)	Saniyar Mu Pendo	id=20507
isiNdebele (Translation)	UNdalo noPendo – Abangani bamambala	id=20823
isiNdebele (Translation)	UPendo ikomo yekhethu	id=21949
isiXhosa (Translation)	USilumko noRomani – Abahlobo bokwenyani	id=31414
isiZulu (Translation)	UBonga noNondlini wakwabo – Abangani abakhulu	id=20685
Kinyarwanda (Translation)	Inka yacu Rukundo	id=22158
Kiswahili (Original)	Ng'ombe wetu Pendo	id=8056
Kiswahili (Translation)	Ndalo na Pendo – Marafiki wakubwa	id=22750
Lusoga (Translation)	Pendo ente yaife	id=25562
Sesotho (South Africa) (Translation)	Kgomo eso Pendo	id=20043
Sesotho (South Africa) (Translation)	Ndalo le Pendo – Metswalle ya sebele!	id=20834
Setswana (Translation)	Ndalo le Pendo – Ditsala tsa nnete	id=31411
Siswati (Translation)	Thabo naJamludi	id=20775
Siswati (Translation)	Pendo yinkhomo yakitsi	id=21743
Talen (Translation)	Te Naoh Pendo	id=20201
Tshivenḓa (Translation)	Ndalo na Pendo – Khonani dza mbiluni	id=31540
Xitsonga (Translation)	Ndalo na Pendo – Vanghana lavakulu	id=31448
