url:	https://africanstorybook.org/reader.php?id=40446&d=0&a=1
id:	40446
title:	Wi̱c mi ruac
author:	Stephen  Tut Puol
artist:	Vusumuzi Malindi
lang:	Thok Nath (Nuer)
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/40446.png
desc:	Cu mi gäy naath tuɔɔk kä wut kɛl mi ci wä jɔp jiɛɛn rɛy ruɔ̱ɔ̱p. Cäät ɛmɛ /ca dee kuɛn ɛ ram mi la dual kɛ cäätni ti jakɛ lo̱c nath kä jiek.

Cäät ɛmɛ gɔ̱a̱rkɛ jɛ kɛ luäk mi bëë kä Bua̱n Gɔ̱rä Thuɔk Nath

page_text:

P1	Cäŋ kɛl tëëkɛ wut mi cɔal i̱ Macoc, cɛ wä rɛy ruɔ̱ɔ̱p, ɛ jɛn i̱ wëë jɔp kɛ jiɛn ti lätdɛ luaakdɛ. @@Mëë wäkɛ, cuɛ pöör raam i̱ ci li̱w ni wal jek.
P2	Kä cu Macoc pöör indan kuɛt kɛ cio̱o̱kdɛ kä cuɛ wä i̱, "Ji̱n pöör ɛmɛ ci ji̱ ku näk niɛ lɛpdu ɛ lual ɔ." @@Kä cu pöör indan jɛ jiök i̱ "Amäni ji̱n bä, bi ji̱ lɛ näk niɛ lɛpdu ɛ lual ɔ bä." @@Kä cu Macoc ga̱a̱c, kä cuɛ dual ɛlɔ̱ŋ, kä cuɛ jɛ ŋɔac wi̱c kɛ pɛ̈th mi di̱i̱t ɛlɔ̱ŋ ɛlɔ̱ŋ.
P3	Kä cuɛ cop cieŋ a lathɛ jɛ. Kä cuɛ thiec i̱ Macoc ɛ ŋu ci tuɔɔk kä ji̱ mɔ? @@Cuɛ wä i̱, "Tëëkɛ mi di̱i̱t mi ci tuɔɔk kä ɣä min cä wä rɛy ruɔ̱ɔ̱p, ɛ ɣän i̱ wa̱ jɔp kɛ jiɛn ti la̱tdä ni luaakdä, cua pöör ram mi ci li̱w wä jek piny, kä mëë cä jɛ kuɛt kɛ cio̱o̱kdä, kä jiökä jɛ i̱, "Ji̱n pöör ɛmɛ ci ji̱ näk niɛ lɛpdu ɛ lual ɛmɔ?"
P4	Kä cuɛ ɣä jiök i̱, "Amäni ji̱n bä, bi ji̱ näk niɛ lɛpdu ɛ lual ɛmɔ bä. Kä cua rɔ cu bar kä riɛŋä ni ceŋ, kɛ ɣöö bä min ci tuɔɔk ben la̱t naath."
P5	Kä mëë ca ruac ɛmɔ liŋ ɛ naath, cukɛ gääc ɛlɔ̱ŋ ɛlɔ̱ŋ. Kɛ ɣöö thilɛ pöör mi ci li̱w, mi /ci met ruac.
P6	Cu naath wä i̱, "Wut ɛmɛ cɔali Macoc ɔ, jɛn tekɛ kac mi diit ɛlɔ̱ŋ." @@Kä cu Macoc naath jiök i̱, "Ɛ puc ɛ puc nɔmɔ cɛ tuɔɔk."
P7	Kä cuɛ wä i̱, "Mi ɛ yɛn i̱ kacä jɛ, ɣän bä yɛ naŋ thi̱n." @@Kä cua jiök i̱, "Ji̱n wer lätni ruac ɛmɔ kuäär wec."
P8	Kä cu kuäär wec indan Macoc jiök i̱, "Ji̱n bi naath naŋ guäthdɛ ɛn pöör ruac ɔ." @@Kä cu kuäär wec Macoc jiök i̱, "Kä mi wä ruacdu nɔmɔ wä la kac ɛŋu mi ba lätkä ji̱?"
P9	Cu Macoc wee i̱, "Yɛn bia ɣän näk!" @@Cu nɛy diaal mat kä ɣöö ba Macoc näk mi /ken pöör ruac.
P10	Mëë ci naath cop rɛy ruɔ̱ɔ̱p kɛ Macoc kɛɛl, cuɛ pöör indan wä jek ɛ thuɔ̱k. @@Cu Macoc ɛ kuɛt kɛ cio̱kdɛ kä jiök i̱, "Ji̱n pöör ɛmɛ cu ji̱ ku näk niɛ lɛpdu ɛ lual ɛmɔ." Cu pöör indan biɛt ɛ lik.
P11	Cu Macoc jɛ nyɔk kɛ kuɛt wee i̱, "Ji̱n pöör ɛmɛ ci ji̱ näk niɛ lɛpdu?" Kä cu pöör indan biɛt ɛ lik. @@Cu Macoc pöör kuɛt nikä diɔ̱ɔ̱k, ŋotdɛ thilɛ mi ci pöör ɛ loc. @@Kɛ kɔrɛ cu naath wä, "Wut ɛmɛ ɛ gua̱n kacä, cɛ kɔn kaŋ amäni kuäär wec. Banɛ jɛ näk kɛ ɣöö thilɛ ram mi dɔ̱ŋ mi bi kac mi di̱i̱t mi ce̱tkɛ mɛmɛ nyɔk kɛ ka̱c." @@Cua Macoc cu näk.
P12	Mëë ca Macoc näk, cu pöör indan ɛ jiök i̱, "Ɣän /ka̱nɛ la̱t ji̱ i̱ amäni ji̱n bä bi ji̱ näk niɛ lɛpdu ɛ lual ɛmɔ." @@Kä min ci naath ruac ɛmɔ liŋ, cukɛ ga̱a̱c ɛlɔ̱ŋ kɛ ɣöö ca Macoc näk baaŋ.

images:

illustrations/pages/8667001722.png
illustrations/pages/8667001736.png
illustrations/pages/8667001732.png
illustrations/pages/8667001721.png
illustrations/pages/8667001722.png
illustrations/pages/8667001733.png
illustrations/pages/8667001724.png
illustrations/pages/8667001725.png
illustrations/pages/8667001726.png
illustrations/pages/8667001727.png
illustrations/pages/8667001734.png
illustrations/pages/8667001735.png
illustrations/pages/8667001730.png

translations:

