url:	https://africanstorybook.org/reader.php?id=33461&d=0&a=1
id:	33461
title:	Dipotšišo tša Kariza
author:	Dikeledi Queen Shai
artist:	Rob Owen
lang:	Sepedi
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/33461.png
desc:	Kariza o be a hlohleletšwa ke batswadi ba gagwe go botšiša dipotšišo. Go botšiša dipotšišo go utollotše sedirišwa sagata godimo o hlape gammogo le bohlokwa bja go hlapa matsogo pele o ka ja dijo.

page_text:

P1	Kariza o rata go botšiša dipotšišo. O tšeetše tlwaelo ye go batswadi ba gagwe. @@Ba be ba mmotša ka mehla go re, "Ge o sa botšiše dipotšišo o sa le yo monnyane, o ile go gola e le wena motho  wa go hloka šedi!"
P2	Ka letšatši le lengwe, Kariza o ile a botšiša morutiši wa gagwe, "Ke ka lebaka la eng batswadi ba rena ba re botša gore re hlape matsogo a rena pele re eja ka mehla, le ge matsogo a rena a lebelelega a hlwekile?"@@Baithuti ka yena ba ile ba rata potšišo yeo. Le bona ba be ba sa rate go botšwa gore ba hlape matsogo a bona.
P3	Morutiši a araba, "Yeo ke potšišo ye botse, Kariza. Le ge matsogo a rena a lebelelega a hlwekile, a ka kgona go ba le ditwatši."@@A hlaloša, "Ditwatši di hlola malwetši. Re ka se kgone go bona ditwatši ka go šomiša mahlo a rena, re hloka selo se maatla kudu go bona ditwatši."
P4	Morutiši o tšeere 'microscope' ka khapoteng. "'Microscope' ke sedirišwa seo re se šomišago go bona dilo tše dinnyane kudu tšeo mahlo a rena a ka se kgonego go di bona," a realo.@@Morutiši a gohla matsogo a Kariza ka boleta ka phatana gomme a e phumola godimo ga slaete sa 'microscope'.
P5	Morutiši a bea slaete godimo ga 'microscope' gomme ba bona dilo tšeo di latelago ka seboni.@@Le ge matsogo a Kariza a be a se na ditšhila, go be go na le ditwatši godimo ga wona.
P6	Ditwatši di re dikologile gohle, godimo ga dilo tšeo re di kgomago ka phapošing, lepatlelong la dipapadi goba ka gae. Ditwatši tše di ka re lwatša kudu," morutiši wa bona a ba lemoša ka tsela yeo.
P7	A tšwela pele ka go re, "Go bolaya ditwatši tše, re swanetše go hlapa matsogo a rena ka meetse a go hlweka le sesepe, kudu pele re eja dijo. Gape le ge re lwala, re swanetše go hlapa matsogo a rena gore re se ke ra phatlalatša ditwatši."
P8	Ge Kariza a fihla gae, a hwetša tatagwe a dira sedirišwa sa go kgahliša. "Na o dira eng?" A botšiša.@@Selo se se bitšwa 'kandagirukarabe' (gata godimo o hlape)," tatagwe a realo. "O se šomiša go hlapa matsogo a gago ge o etšwa ntlwaneng, le pele o eja dijo."
P9	Kariza o ile a makala a re, "Ka nnete! Morutiši wa rena o re boditše ka sedirišwa se, efela bontši bja rena ga re kgone go se šomiša. Na se šoma bjang?"@@Tatagwe O ile a sega a re go yena, "Batamela kgauswi ke tla go laetša, ngwanaka."
P10	"Sa mathomo, gata godimo ga seripana sa kota mo lebatong," tatagwe a realo.
P11	"Morago ga fao setšhelo sa meetse se tla sekama gomme sa tšhela meetse ka matsogong a gago. Gopola go hlapa ka sesepe," a botša Kariza.
P12	Kariza o be a thabile gomme a re, "Ke be ke tla tseba bjang ge nkabe ke sa botšiša dipotšišo? Ke nnete gore dipotšišo di iša tsebong."

images:

illustrations/pages/25965.png
illustrations/pages/25964.png
illustrations/pages/25965.png
illustrations/pages/25966.png
illustrations/pages/25967.png
illustrations/pages/25968.png
illustrations/pages/25969.png
illustrations/pages/25970.png
illustrations/pages/25971.png
illustrations/pages/25972.png
illustrations/pages/25973.png
illustrations/pages/25974.png
illustrations/pages/25975.png

translations:

English (Translation)	Kariza's questions	id=22197
Khoekhoegowab (Translation)	Kariza's dîdi	id=33530
Kinyarwanda (Original)	Kariza akunda kubaza	id=22196
Kiswahili (Translation)	Maswali aliyouliza Kariza	id=22582
Oshikwanyama (Translation)	Omapulo aKariza	id=33469
Oshindonga (Translation)	Omapulo gaKariza	id=33471
Otjiherero (Translation)	Omapuriro ja Kariza	id=33467
Rukwangali (Translation)	Epuro lya Kazira	id=33475
Sesotho (South Africa) (Translation)	Dipotso tsa Karabo	id=33372
Siswati (Translation)	Imibuto yaKariza	id=33400
