url:	http://africanstorybook.org/reader.php?id=18687&d=0&a=1
id:	18687
title:	Imfumu Yafyuuni
author:	Eunice Mukonde-Mulenga
artist:	Wiehan de Jager
lang:	IciBemba
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/18687.png
desc:	Ifyuuni fyaleefwaya ukusale imfumu. Naani aali nookuba imfumu?

page_text:

P1	Kale saana,  ifyuuni fyalilongene. Fyaleefwaya ukukwata imfumu nga bantu neenama. Cuuni nshi caali nookuba imfumu?
P2	"Kapumpe wamaka eulingile ukuba imfumu!" efyatiile icuuni cimo. "Awe kapumpe teeti abe mfumu. Kabili nga aita omfwika kwati aleeilishanya," efyasosele icuuni cimbi.    "Mwakatala! Pantu mukulu kabili alaabuluma kwati ninkalamo," efyalandile icuuni nacimbi. "Iyo. Tapupuka. Imfumu yafyuuni ilingile ukupupuka."
P3	"Nine ningile ukubeemfumu. Pantu ndi naaliyemba," e Pikoko. "Waliitemwa saana iwe. Ine nalikwata amenso ayakulu. Nine mfwile ukubeemfumu," e Cipululu. "Teeti ubeemfumu,  Cipululu," efyapundile ifyuuni fimbi. "Uya mukulaala lilya bwaca akasuba katula."
P4	Tabaafikile apatali mukusaleemfumu. Icuuni cimo caalitontonkenye. "Uwalaapupuka apatali saana ewalaabeemfumu," efyocatiile. "Ee," ifyuuni fyonse fyapundile kabili fyapupukiile mumulu.
P5	Icibata capupwike ubushiku bumofye kabili cacilwike impili ishitali mucaalo. Kapumpe apupwike inshiku shibili mumuulu ukucila pampili. Leelo Ikubi lyapupwike inshiku shitatu ukwabula ukwiminina ukuya kukasuba. Pamuulu ifyuuni fyaumfwile Ikubi lileepunda,  "Nine napupukisha,  nine mfumu."
P6	Ikubi lyaumfwile pamuulu waliko amashiwi yakuti,  "Tii,  tii,  tii! Nine ndimumuulu saana. Nine mfumu." Kaali kaatyetye,  akooni akanoono pa fyuuni fyonse. Akatyetye kaalikatilile amapindo yakalamba ayeKubi ilyo lyaleelela mulwelele.
P7	"Tawancishe kabili," efyatiile ikubi. Lyapupukiile mumuulu. Ikubi lyapupwike ukuya mumulu saana mpaka lyafikile mpampela. "Ndipamuulu saana ukucila icuuni icili conse cimbi. Nine mfumu yenu!" efyo apundile.
P8	Lelo mwisamba lyamapindo yeKubi,  mwali akooni akanoono. "Tii,  tii! Tii,  tii! Nine munoono! Ndi mfumu yeenu!" Ikubi lyalinaka saana icakuti lyalifilwa nookupupukilako mumuulu.
P9	Ikubi lyapupukile panshi ninshi nakatyetye nako kali mwisamba lyapindo.    Ifyuuni fimbi fyalifuliilwe akatyetye. Fyalikalolela ukuti fikafumye amapindo.
P10	Ilyo akatyetye kamwene ifyo ifyuuni fimbi fyafulilwe,  bwangu bwangu akatyetye kapupukiile mucilindi cansoka leelo insoka tayalimo. Ifyuuni fyaleelolela fyaebele Icipululu ati,  "Iwe waalikwata amenso ayakulu uloleele apa pacilindi pakuti akatyetye nga kaafuma ukeekate." Efyo Icipululu caikeele pacilindi.
P11	 Akasuba kaalikabile neecipululu efyo caleele. Akatyetye kalilengeele kamona Icipululu nacilaala. Efyo kafumine kaapupuka nookupupukila mumulu ukutali.
P12	Icipululu caumfwile insoni pantu caalilekele akatyetye ukuti kafyuke. Nomba Icipululu cilungafye ubushiku. Akasuba cilalaala pakuti beecimona kufyuuni fimbi.

images:

illustrations/pages/306.png
illustrations/pages/292.png
illustrations/pages/295.png
illustrations/pages/293.png
illustrations/pages/294.png
illustrations/pages/296.png
illustrations/pages/299.png
illustrations/pages/300.png
illustrations/pages/301.png
illustrations/pages/302.png
illustrations/pages/305.png
illustrations/pages/304.png
illustrations/pages/307.png

translations:

Afrikaans (Translation)	Die Koning Van Die Voëls	id=10815
Afrikaans (Translation)	Koning Van Die Voëls	id=20077
Chinyanja (Translation)	Mfumu Ya Mbalame	id=15710
ChiTonga (Translation)	Mwami Wabayuni	id=15709
ChiTonga (Translation)	Mwami Wabayuni	id=18648
CiNyanja (Translation)	Mfumu Yambalame	id=18667
Dhopadhola (Translation)	Kere Pa Winyin	id=15763
English (Original)	King of the Birds	id=920
English (Adaptation)	The Clever Little Bird	id=5397
French (Translation)	Le Roi Des Oiseaux	id=12680
isiXhosa (Translation)	Uncede Inkosi Yeentaka	id=17575
isiZulu (Translation)	Inkosi Yezinyoni	id=12645
isiZulu (Adaptation)	Ungcede Inkosi Yezinyoni	id=13601
Kikamba (Translation)	Musumbi Wa Nyunyi	id=3123
Kiswahili (Translation)	Mfalme Wa Ndege	id=3116
Lugbarati (Translation)	Opi Aria Yi Ni	id=3121
Lugwere (Translation)	Kabaka We Nyonyi	id=16552
Lumasaaba (Translation)	Umuyiinga We Binywiinywi	id=3117
Lumasaaba (Translation)	Umuyiinga We Binywiinywi	id=8697
Lunyole (Translation)	Habaha W’Enyuni	id=3119
Maa (Translation)	Olkínkí Le Oó Imotónyi	id=7206
Oluwanga (Translation)	Omwami Wa Amayoni	id=3120
Portuguese (Translation)	Rei Das Aves	id=16660
Sepedi (Translation)	Kgoši Ya Dinonyana	id=18160
Sesotho (South Africa) (Translation)	Morena Wa Dinonyana	id=20036
Setswana (Translation)	Kgosi Ya Dinonyane	id=15043
SiLozi (Translation)	Mulena Walinyunywani	id=18730
Tshivenda (Translation)	Khosi Ya Zwiṋoni	id=18183
Xitsonga (Translation)	Hosinkulu Ya Swinyenyana	id=18871
