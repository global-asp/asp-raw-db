url:	http://africanstorybook.org/reader.php?id=22111&d=0&a=1
id:	22111
title:	Zawadi ya Sisanda
author:	Ursula Nafula
artist:	
lang:	Kiswahili
level:	Read aloud
lic:	Creative Commons: Attribution-Non Commercial 4.0
thumb:	http://africanstorybook.org/illustrations/covers/22111.png
desc:	Sisanda ana zawadi maalum ya rafiki yake mpya. (Hadithi hii ilichangiwa na Bi Gcina Mhlophe na picha zikachangiwa na Jiggs Snaddon-Wood. Kilichapishwa na shirika la Nalibali).

page_text:

P1	Sisanda ni msichana wa umri wa miaka minane. Kila siku anapotoka shule, anavua sare, anakula chakula cha mchana kisha yeye na babu yake wanacheza mchezo waupendao. Wanafurahia sana hadi Sisanda hataki kuacha. 

Babu anamkumbusha kuwa alitaka kuwa meneja wa benki atakapokuwa mkubwa.
P2	Babu anamwuliza kwa utani, "Utawezaje kuwa meneja wa benki usipokwenda shule ya upili?"

Sisanda anacheka tu. "Nitaenda shule ya upili na hata chuo kikuu. Hiyo ndiyo sababu ninatia bidii sana masomoni!"
P3	Sisanda ni mrefu kwa umri wake. Alifuata  urefu wa babake. Uso wake mfiringo na tabasamu yake ni kutoka kwa mamake. Kila siku wazazi wa Sisanda wanaamka mapema. Wanakwenda kwenye hifadhi ya wanyama iliyo karibu wanakofanya kazi. 

Wakati Sisanda na rafiki zake wanapoanza kwenda shule, mabasi huwa tayari yamewafikisha watalii kwenye hifadhi hiyo ya wanyama.
P4	Wakati wa maadhimisho ya kuzaliwa kwake iliyopita, Sisanda aliandaliwa sherehe maalum. Wazazi walipata ruhusa ya kuandaa sherehe hiyo katika hifadhi ya wanyama. Twiga walivutiwa sana na watu waliofika pale. Waliyanyoosha mashingo yao marefu na kupata kuiona sherehe vizuri na kuonekana kutaka sehemu ya keki! Sisanda aliwapenda twiga zaidi ya wanyama wote kwa ajili ya upole na utulivu wao. Angechukuwa siku nzima kuwatazama.
P5	Ijumaa moja, babake Sisanda alikuja nyumbani mapema kutoka kazini. Alionekana mwenye hasira. Sisanda alimwuliza, "Baba, kuna nini kibaya?" 

Babake alieleza, "Leo, kundi la nyuki lilimuuma mama twiga. Kichwa chake kilivimba hadi macho yake ya kupendeza yakazibwa. Tulijaribu kumwokoa, lakini ilikuwa bure. Alikufa. Kinachohuzunisha zaidi ni kwamba alikuwa na ndama mchanga ambaye bado anamhitaji."
P6	"Ah, la!" Sisanda alianza kulia. "Heri ningekuwa na la kufanya. Labda yule ndama vilevile analia kama mimi." Sisanda alilia kwa muda mrefu. Mamake alijaribu kumfariji. Alimsomea hadithi moja zaidi wakati wa kulala ili aweze kusahau angalau kidogo uchungu aliokuwa nao kuhusu yule ndama. Hatimaye, Sisanda alipatwa na usingizi huku akisikiliza sauti ya mamake.
P7	Asubuhi iliyofuata Sisanda alikuwa na wazo! Alimwuliza babake, "Ninaweza kwenda kufanya kazi nawe leo? Ningependa kumpelekea mtoto twiga zawadi." 

Wazazi wake walitazamana kisha wakatabasamu, "Ndiyo, bila shaka, unaweza kuja nasi."
P8	Ilikuwa siku yenye joto na mawingu. Kila kitu katika hifadhi ya wanyama kilitulia. Sisanda alisema, "Nadhani hakuna jua leo kwa sababu ya huzuni wa mtoto twiga." 

Tembo mkubwa aliitazama familia hiyo ikipita. Mamake Sisanda alisema, "Labda anashangaa kwa nini msichana mdogo anaenda kufanya kazi na wazazi wake." Sisanda aliitkia kwa kichwa. "Atashangaa atakapogundua," Sisanda aliwaza.
P9	Walimpata mtoto twiga akisimama peke yake. Alilegeza shingo lake refu na kuinama. Macho yake makubwa yalipumbaa. Sisanda alisimama karibu naye. Akafungua mkoba wake akatoa kitabu. Wazazi wake walishangaa alipoanza kumsomea mtoto twiga. Mtoto twiga aligeuza kichwa chake akaangalia kulikotoka sauti ya Sisanda huku akisikiliza kana kwamba alielewa kila neno. Mwanzoni, wazazi walidhani kumsomea twiga ni jambo la ajabu, lakini walibadili mawazo yao walipomwona mtoto twiga akitulia. Alimtazama Sisanda.
P10	"Hadithi yangu ilimfariji," Sisanda alimwambia babu yake alipofika nyumbani. Sisanda alienda kumtembelea mtoto twiga kila alasiri na wakati wa wikendi. 

Kila alipoenda, alibeba hadithi tofauti kumsomea. Marafiki hao wawili walionekana vizuri pamoja hata watalii waliopita waliwapiga picha.
P11	Polepole, mtoto twiga alianza kupata nguvu. Watu waliofanya kazi katika hafidhi hiyo walimlinda vizuri. Upendo kutoka kwa rafiki yake Sisanda, ulifanya miujiza. 

Siku moja meneja wa hifadhi alimwuliza Sisanda ampatie rafiki yake mpya jina. "Furaha ni jina nzuri," Sisanda alisema.
P12	Siku iliyofuata meneja wa hifadhi alimpigia simu mwalimu wa Sisanda. Aliwaalika wanafunzi wa darasa la Sisanda kumtembelea Furaha. 

Mtoto twiga alikuwa amekua mrefu na mwenye nguvu katika muda wa miezi mitatu tangu Sisanda alipomtembelea mara ya kwanza.
P13	Siku ya matembezi, wanafunzi 40 wa darasa la 3 walisubiri kwa hamu lango la hifadhi kufunguliwa. Sisanda aliwaongoza wote kumwona kwenda kumwona Furaha. Wengine walimtazama yule twiga mrefu kwa mshangao. Wengine walicheka kwa woga. Mwalimu wao, Bi Keziah, alitabasamu tu.
P14	"Sisanda, rafiki yako ni mrembo. Umemsaidia sana," mwalimu alisema. "Anaitwaje?" Mvulana mmoja aliuliza. "Anaitwa Furaha," Sisanda alimjibu. Bi Keziah alisema, "Bila shaka anafurahi."
P15	Watoto waliketi chini wakamsikiliza Sisanda akisoma hadithi aliyomsomea Furaha siku aliyomtembelea mara ya kwanza. Meneja wa hifadhi alipiga picha. Baadhi ya watalii waliopita pia walipiga picha. 

Mpiga picha kutoka gazeti moja vilevile alipiga picha. Aliwaahidi kuwa picha yao ingechapishwa katika gazeti la mtaa wao hivi karibuni. Kila mmoja alishangilia.
P16	Ilikuwa zawadi ya kipekee! 

Kusoma hadithi ili kumponya rafiki.

images:

illustrations/pages/17355.png
illustrations/pages/17354.png
illustrations/pages/17355.png
illustrations/pages/17356.png
illustrations/pages/17357.png
illustrations/pages/17358.png

translations:

Afrikaans (Adaptation)	Sisanda se Geskenk	id=22021
English (Original)	Sisanda's Gift	id=17470
isiNdebele (Translation)	Isipho Sikasisanda	id=19097
isiXhosa (Adaptation)	Isipho sikaSisanda	id=22110
isiZulu (Adaptation)	Isipho sikaSisanda	id=22109
Kiswahili (Adaptation)	Zawadi ya Sally	id=22113
Sepedi (Translation)	Mpho Ya Sisanda	id=19101
Sesotho (South Africa) (Translation)	Mpho Ya Sisanda	id=19102
Setswana (Translation)	Mpho Ya Ga Sisanda	id=19103
siSwati (Translation)	Sipho Sasisanda	id=19104
Tshivenda (Translation)	Tshifhiwa Tsha Sisanda	id=19105
Xitsonga (Translation)	Nyiko Ya Sisanda	id=19106
