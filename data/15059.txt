url:	http://africanstorybook.org/reader.php?id=15059&d=0&a=1
id:	15059
title:	Anansi Wun a Kiluŋŋgùrúʼ
author:	Beatrice Tafon Takeh
artist:	Wiehan de Jager
lang:	Lámnsoʼ
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/15059.png
desc:	Anansi dzə̀ ŋgaà kitàn. Yii bèy

page_text:

P1	Anansi woo Tàaŋgám wùn waàŋgáa-aa dzə̀ ŋkarsi. Vé-ee dzə e ntèʼ yìmòʼ é bvə̀m-gwan,  a yì dzə̀ nyaáŋ. Waàŋgaá-aà kér kimà ké sum,  a wù-uù lim nyóo shó wùn à vifá ve kferín,  wùn à ve nyoŋén ví. Fə̀m mo waàŋgáa-aa fó vifá e ŋkar rə́,  e làa yòʼ a ŋòŋkìr,  kinsiimè ki-iì yiì,  Anansi waá leey wúné wáa kìn wun.
P2	 Á bèy,  Anansi nèn a shweʼ dzə́ə ye wu ló wooné sho,  e bóo faàsì súm waàŋgaá.    Kitan ki nèn lò,  e koò waàŋgaá wù búŋ à láʼ yé a teʼ kitú shoo. Anansi nèn a saʼ kiŋgáʼ lèn e waàŋgaá sum, à é nyoo wùn à é vifa ve kfərín wùn à ve nyoŋén vee fó vi.
P3	Anansi nèn wìy dù e way ji wun fiine á nyóo wùn à mefarìn me kfətín mè. Wù dù,  e kàv mbàm nyanyày,  e nyòʼ e nkaà. Wù-uù bàr mbàm símóʼ sí,  e yùn ŋgwàsáŋ wóo dù e yiír kfəə́ sho,  e nèn way é kitu ke mbàm se wù-uù wayin é ŋkaà.
P4	Anansi bèʼèy ŋkaà rèy,  a dù sho fo laʼ,  a yòv,  a wúne tékír wun. Wù-uù kwaʼtì a dz̀e vifá ve wù lo,  e yun e mbàm sə́ sí.
P5	Wù lòo dù wuú nèn kèʼ a ŋwàʼrì Mo yí ŋwaʼrì,  kiŋkò ke wuu kí nèn lò,  e keèsì. Anansi woo Taàŋgám nèn tìír ŋkaà e ghaa dzəə,  e dù ji wun bee á wuú é sar kici. Wù-uù dzə̀ fo,  kù wáy sí e wun ŋkaà ye yì-iì dzəə̀n fo wun e shií.
P6	Wuú nèn lò a dzə̀r,  wún Anansiì rə̀ e dzə̀m,  kidzə́r kí nèn kèʼ a dzə̀r wun. Wù nèn nyìŋ,  e nə̀ə́ e bii. Anansi nəə́,  e nèn suʉ́y jii,  "M ló gòʼ e bii fen,  e meé mo wuú yií tin." A fə̀m kooy ka,  bo ŋgwàsáŋ wo m wayin é kitu ke mbàm sí kiŋsìn mbàm sém.
P7	Shintàm shi lòo dàtìr,  kilùŋŋgùrúʼ ki nèn a feŋ,  a shaà,  e lòo màʼ sí e nèn yèn ŋkaà e ghaa dzəə. Kí nèn yèn ji mbàm si dzə̀ á e ŋkaà wùn à ŋgwàsáŋ. Kí nèn sùm ŋkaà rə̀y e vav sə́ sí,  a shìy ji wuú wàá tiíné.
P8	Anansi nèn yèn kilùŋŋgùrúʼ,  a kí dzə́ e wun kitu ke ŋkaà. "Eè ŋkar yèm beerì wò wo à kì kiŋsìn ŋkaà yem." "Foó mo kilíŋ Anansi,  m ku yù kinyo ke à yòŋèn kijúŋ a? Ŋkaà rèn dzə̀ yeém ye m kì yenen é ghaa dzəə." Anansi yòʼ-oò lo biìmé kinyo ke wù-uù yuun. "M yoŋ e wò yóŋen,  ŋkaà rèn dzə̀ yéem."
P9	Anansi nèn dù e mbaa fon e kinyò fə̀n,  a tímé sí ndzə́ʼ wun ndzəʼə́n. Yii bèy kilùŋŋgùrúʼ ki nèn dzə̀r e fòn wùn à ŋgàyséwìr si jii,  "a dzè wìr ghàn é le,  e bóo tiír ŋkaà e ghaa dzəə,  a nyanyày mbàm wùn à ŋgwàsáŋ dzə shó,  là wír wo wù wáa shìy?" Anansi nèn binèr jii,  "m kì leey ŋkaà yem. Dzə̀ mbàm sém wùn à ŋgwàsáŋ wom." Kilùŋŋgùrúʼ kí nèn bìnèr sho jii,  "M dzə́,  shiy ŋkaà yem e bo a wiy,  a yòŋ ji dzə á ye."
P10	Fòn wùn à ŋgàyséwì̀r si yuúri kinyo kìy kijuŋ fo wír vee abàá,  e nèn kìír Anansi wùn kilùŋŋgùrúʼ kí fó áwuné si. Áwune síy,  e tàr kinyo kee shooy ntàmda. Fo bàm áwune nèn yèn dzəə́ ye dzə̀ á tìnén shó.
P11	Áwune nèn kfə̀n tòóy Anansi wùn kilùŋŋgùrúʼ kí ji á kfə́n á e bàm. Á nèn yòŋ jii,  "Vèr biìmé kinyo ke kilùŋŋgùrúʼ kí yoŋè. Kí yòʼ dzə̀ shó̀ŋ. Kì taʼ wò,  e faàsì ke yòʼ dzəə̀n ké. Anansi yòʼ-oò lo biìmé kinyo ke wù-uù yú,  yii bèy,  e nèn lò,  e dìy dìyìn."
P12	Sáʼka ku nèn ghànén ji nsaʼ koò á ne Anansi. Mo wù ŋaʼayin ji wun sí du,  e nèn yù a waàŋgaá shéʼ bèn jeéti. Waàŋgaá ku nèn kfə́n é bàm e wun sum,  a lim vifá ve kfərín wùn à ve nyoŋén ví,  a nyóo sí. Anansi nèn kfə̀n lèn ji ŋgaà kitàn,  a dzə là ŋgaà ben ben.

images:

illustrations/pages/166.png
illustrations/pages/157.png
illustrations/pages/158.png
illustrations/pages/159.png
illustrations/pages/160.png
illustrations/pages/161.png
illustrations/pages/162.png
illustrations/pages/163.png
illustrations/pages/164.png
illustrations/pages/166.png
illustrations/pages/165.png
illustrations/pages/168.png
illustrations/pages/167.png

translations:

Afrikaans (Translation)	Anansi en Vulture	id=11547
Afrikaans (Translation)	Anansi en Aasvoël	id=11557
English (Original)	Anansi and Vulture	id=996
French (Translation)	Anansi Et Vautour	id=10140
isiZulu (Translation)	Uanansi Nenqe	id=11409
Kiswahili (Translation)	Anansi Na Tai	id=1017
Luganda (Translation)	Anansi Ne Wampungu	id=2065
Lugbarati (Translation)	Ibio Pi Roko Be	id=2268
Lugbarati (Official) (Translation)	Ìbíó Pi Ròkó Be	id=8776
Lumasaaba (Translation)	Manaasi Ni Ingosya	id=3008
Lunyole (Translation)	Haŋambi N'esega	id=3009
Portuguese (Translation)	Anansi E O Abutre	id=15804
