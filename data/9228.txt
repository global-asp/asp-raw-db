url:	http://africanstorybook.org/reader.php?id=9228&d=0&a=1
id:	9228
title:	Skilpad Soek Sy Huis
author:	Maya Fowler
artist:	Katrien Coetzer
lang:	Afrikaans
level:	First paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/9228.png
desc:	Skilpad soek sy huis.
Weet jy dalk waar hy hom kan kry?

page_text:

P1	Skilpad loop een dag deur die veld. Hy soek en soek. Ná 'n ruk loop hy verby Slak. "Jy lyk of jy iets soek," sê Slak vir Skilpad. "Ja Slak,  ek soek my huis. Weet jy dalk waar ek hom kan kry?"
P2	Slak sê: "Nee,  ek weet nie,  maar ek sal help soek!" Sy klim bo-op Skilpad se dop. Skilpad loop verder met Slak wat bo-op ry. Hulle kyk en hulle soek,  maar hulle sien niks wat huis is nie. Die son is hoog in die lug.
P3	"Jy lyk of jy iets soek," sê Mossie vir Skilpad. "Ja Mossie,  ek soek my huis. Weet jy dalk waar ek hom kan kry?" Mossie sê: "Nee,  ek weet nie,  maar ek sal help soek!"
P4	Hy klap sy vlerkies. Woerts is hy weg. "Maar jy beweeg te vinnig vir my," roep Skilpad. Mossie kom terug. "Nou goed,  dan klim ek op."
P5	Skilpad loop verder,  met Slak en Mossie wat boopry. Hulle kyk en hulle soek,  maar hulle sien niks wat huis is nie. Die son sak 'n bietjie.
P6	Ná 'n ruk loop hulle verby Liewenheersbesie. "Jy lyk of jy iets soek," sê Liewenheersbesie vir Skilpad. "Ja Liewenheersbesie,  ek soek my huis. Weet jy dalk waar ek hom kan kry?"
P7	Liewenheersbesie sê: "Nee,  ek weet nie,  maar ek sal help soek!" Sy klim bo-op Skilpad se dop,  en Skilpad loop verder,  met Slak en Mossie en Liewenheersbesie wat bo-op ry. Hulle kyk en hulle soek,  maar hulle sien niks wat huis is nie. 'n Briesie steek op.
P8	Ná 'n ruk loop hulle verby Streepmuis. Hy is besig om 'n blommekransie te vleg. "Jy lyk of jy iets soek," sê Streepmuis vir Skilpad. "Ja Streepmuis,  ek soek my huis. Weet jy dalk waar ek hom kan kry?"
P9	Streepmuis sê: "Nee,  ek weet nie,  maar ek sal help soek!" Hy klim bo-op Skilpad se dop. "Wag,  ek kan nie my madeliefies los nie." Skilpad wag. Streepmuis rek en strek en skep sy kransie op.
P10	Skilpad loop verder,  met Slak en Mossie en Liewenheersbesie en Streepmuis wat bo-op ry. Hulle kyk en hulle soek,  maar hulle sien niks wat huis is nie. Die wind raak 'n bietjie sterker. Later is Skilpad moeg. "Julle ouens is swaar," kla hy.
P11	Die wind waai sterker. Die lug word donker. "Ag,  waar is my huis?" vra Skilpad hartseer. In die berge rammel donderweer. In die verte klap die blits. Drup-drup kom die reën. "Ag,  waar is Skilpad se huis?" vra Slak en Mossie en Liewenheersbesie en Streepmuis.
P12	Die wind waai sterk en die wind waai sterker. Die wind blaas Slak en Mossie en Liewenheersbesie en Streepmuis van Skilpad se rug af.
P13	En daar kom die hael,  tip-tip-tip. Skilpad skrik so groot,  hy kruip in sy dop. Dis warm en veilig daar. "O,  hier is my huis!"
P14	"O,  hier is Skilpad se huis!"

images:

illustrations/pages/9213.png
illustrations/pages/9214.png
illustrations/pages/9215.png
illustrations/pages/9216.png
illustrations/pages/9213.png
illustrations/pages/9223.png
illustrations/pages/9218.png
illustrations/pages/9219.png
illustrations/pages/9220.png
illustrations/pages/9221.png
illustrations/pages/9222.png
illustrations/pages/9224.png
illustrations/pages/9227.png
illustrations/pages/9226.png
illustrations/pages/9225.png

translations:

English (Translation)	Tortoise Finds His House	id=9229
French (Translation)	Tortue Trouve Sa Maison	id=12866
isiNdebele (Translation)	Ufudu Uthola Indlu Yakhe	id=13781
isiZulu (Translation)	Ufudu Uthola Indlu Yakhe	id=11291
isiZulu (Translation)	Tortoise Finds His House	id=11303
Kiswahili (Translation)	Nyumba Ya Kobe	id=12692
Lusoga (Translation)	Enkhudhu Yazuula Enhumba  Yaayo	id=21298
Ng’aturkana (Translation)	Aanyuni Abokok Akai Keng	id=12685
Oluwanga (Translation)	Likhutu Linyoola Inzu Yalio	id=13018
Portuguese (Translation)	A Tartaruga Encontra a Sua Casa	id=19218
