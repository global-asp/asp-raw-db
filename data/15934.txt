url:	http://africanstorybook.org/reader.php?id=15934&d=0&a=1
id:	15934
title:	Kutekwa Nyara!
author:	Ursula Nafula
artist:	Abraham Muzee
lang:	Kiswahili
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/15934.png
desc:	Wavulana wawili wanaopenda kuchunguza mazingira yao wanaishia kupitia yale ambayo hawakuwahi fikiria ingetendeka kwao. Soma uone ilivyokuwa!

page_text:

P1	Mimi na rafiki yangu Kiki hupenda kuchunguza na kuvumbua mambo. Hii ndiyo sababu tunayafahamu mazingira yetu vyema. Siku moja tulipokuwa tukienda nyumbani kutoka shule,  tulikubaliana  twende mahali tukafanye uchunguzi.
P2	Tulipitia karibu na reli ingawa babake Kiki alikuwa ametuonya dhidi ya kufanya hivyo. Baadaye,  tulimwona mwanamume mrefu aliyevaa koti refu jeusi akitufuata pole pole.
P3	Tuliamua kutembea pole pole ili tumtazame kwa karibu. Alikuwa mtu wa kuogofya. Ngozi yake ilijaa vipele. Midomo yake ilikuwa midogo na haikuyafunika meno yake ya rangi ya kahawia. Alikuwa na kovu moja kubwa lililofunika nusu ya uso wake.
P4	Moyo wangu ulidunda kwa sauti nikadhani mhuni huyo angeweza kuusikia. Nilimkodolea macho.  Hakupendezwa na jinsi nilivyomtazama akanikemea kwa ukali,  "Wewe mvulana,  unaangalia nini?"
P5	Kwa woga,  tuligeuka na kutimua mbio,  lakini mimi sikuweza kukimbia kwa kasi. Mhuni huyo akalishika shati langu na kunivuta kwa nguvu.  Rafiki yangu Kiki alifanikiwa kutoroka.
P6	Mhuni huyo alininyanyua juu kama karatasi na kunirusha ndani ya gari moja jeupe lililokuwa limeegeshwa hapo uwanjani.  Yeye alipanda na kukaa kiti cha mbele. Mwenzake aliyekuwa ndani ya gari,  aliniziba macho na kuibana mikono yangu nyuma. Kisha dereva akaliendesha gari hilo kwa kasi ya ambalanzi.
P7	Yule jambazi wa pili aliyekuwa ameketi karibu nami,  aliniwekea kitambaa chenye unyevunyevu usoni mwangu. Nilipounusa unyevunyevu huo,   nililala. Baadaye nilipoamka,  nilijipata nimeketi sakafuni katika chumba kimoja chenye giza totoro. Kiljaa buibui na panya.
P8	Mara mlango wa chumba ukafunguka. Yule mhuni aliyenifunga kitambaa usoni,  akaingia akiwa amebeba sahani.  "Kula chakula hiki upesi kwa sababu utakwenda safari ndefu," aliniambia.
P9	Nilipolisikia neno 'safari' niliamua kula ili nipate nguvu za kujiokoa. Mhuni yule aliifungua kamba niliyofungwa nayo. NIlipokuwa nikila,  aliketi pembeni na kuvuta sigara. Moshi ulijaa chumbani mwote.
P10	Mlango ulibishwa,  mhuni na dereva wakaingia wakiwa wamembeba mvulana. Kiki pia alikuwa ameshikwa!  Lo! Tulikuwa tumenaswa katika chumba chenye giza.
P11	Baadaye tulifahamu kuwa yule mhuni mrefu mwenye sura mbaya ndiye alikuwa kiongozi wa genge lile.  Mhuni aliyenipa chakula hakufurahia walivyofanya. Tuliwasikia wakibishana pale nje ya chumba. Kiongozi akasema kwa sauti,  "Sijali kama unaijua familia yake. Huwezi kubadili nia yako sasa."
P12	Kutokana na ubishi huo,  tulijua kwamba mmoja wao alitufahamu ingawa sikujua ni yupi. Kiki akasema,  "Lazima tupate njia ya kutoroka. Wazazi wetu hawana pesa za kutukomboa." Wahuni hao waliendelea kubishana hadi wakaanza kupigana. Mimi nilimfungua Kiki upesi,  tukaufunga mlango na kuanza kutafuta njia ya kutoroka.
P13	Tuliona dirisha lenye mianya myembamba iliyopitisha mwangaza. Tulizivuta mbao za dirisha hadi misumari iliyoziunganisha ikang'oka. Kisha tukaziondoa pakawa na mwanya mkubwa.
P14	Kiki alikuwa mdogo na mwepesi kuliko mimi. Tukaamua achapuke kwenda kutafuta usaidizi. Nikamsaidia kupita kwenye kile kidirisha na akaruka chini.
P15	Wahuni waliposikia kishindo cha Kiki,  waliugonga mlango na kuufungua. Walisimama kukiangalia kile kidirisha,  kisha wakaanza kusukumana na kutoka nje. Walikasirika sana,  hasa yule mkubwa wao mwenye sura mbaya,  walipokosa kujua alikimbilia upande gani. Huku akinipiga,  alisema,  "Wazazi wako watalipa kwa ajili ya kitendo hiki."
P16	Wahuni walizipigilia zile mbao na  kukiziba kile kidirisha wakanifungia. Niliwasikia wakibishana tena. Mhuni aliyevuta sigara alitaka niachiliwe. Dereva alihofia kuwa Kiki angekumbuka njia na kuwaleta polisi. Kiongozi naye alitaka tu kupata pesa.
P17	Mara niliisikia sauti ya mtu mzima akisema,  "Usiogope. Polisi wameshafika. Lala sakafuni ujifunike kichwa na wala usisonge."
P18	Nilisikia kelele na milio ya risasi. Sikufahamu kilichokuwa kikiendelea kwani mambo mengi yalitendeka kwa wakati mmoja! Polisi waliingia chumbani na kuwakamata wahuni wale mara moja.
P19	Polisi wa kike aliufungua mlango,  akaingia chumbani na kunifunika kwa blanketi. Aliniambia,  "Rafiki yako alikuwa na bahati kwa sababu alifika tulipokuwa tukishika doria. Mara moja,  tuliitisha usaidizi na tukaja kuwatia adabu hawa majambazi!"
P20	Wahuni hao walitiwa pingu na kusukumwa ndani ya gari la polisi. Mimi nilingia kwenye gari moja na yule polisi wa kike. Alinipeleka kwa wazazi wangu ambao walijawa na wasiwasi. Tangu siku hiyo,  mimi na Kiki tumekuwa waangalifu zaidi.

images:

illustrations/pages/14751.png
illustrations/pages/14735.png
illustrations/pages/14736.png
illustrations/pages/14737.png
illustrations/pages/14738.png
illustrations/pages/14739.png
illustrations/pages/14740.png
illustrations/pages/14741.png
illustrations/pages/14742.png
illustrations/pages/14743.png
illustrations/pages/14744.png
illustrations/pages/14745.png
illustrations/pages/14746.png
illustrations/pages/14747.png
illustrations/pages/14748.png
illustrations/pages/14749.png
illustrations/pages/14750.png
illustrations/pages/14751.png
illustrations/pages/14752.png
illustrations/pages/14753.png
illustrations/pages/14754.png

translations:

Dhopadhola (Translation)	Okwal Nyithindho	id=15761
English (Original)	Kidnapped!	id=14734
French (Translation)	Kidnappés !	id=14963
Gikuyu (Translation)	Kidnapped	id=16201
isiXhosa (Translation)	Bathinjiwe!	id=14880
isiZulu (Translation)	Bathunjiwe!	id=14807
Ng’aturkana (Translation)	Abunaro	id=16115
Portuguese (Translation)	Raptados!	id=16716
Sesotho (S.Africa) (Translation)	Kwetetswe!	id=14878
Setswana (Translation)	Go Gapiwa Ka Dikgoka!	id=14883
Tshivenda (Translation)	U Dzhiiwa Nga Khani	id=14879
Xitsonga (Translation)	Ku Tlhakisiwa!	id=14881
