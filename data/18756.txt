url:	http://africanstorybook.org/reader.php?id=18756&d=0&a=1
id:	18756
title:	Umondli Nombali Bavakashela Ugogo Wabo
author:	Pumla Mdontswa
artist:	Catherine Groenewald
lang:	isiZulu
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/18756.png
desc:	UMondli noMbali bayathanda ukuvakashela ugogo wabo ohlala emaphandleni ngamaholide.

page_text:

P1	UMondli noMbali babehlala edolobheni nobaba wabo. Babekujabulela ukuvalwa kwezikole ngoba babezovakashela ugogo wabo. Phela ugogo wayehlala kwesinye isigodi esasinedamu elikhulu lapho kwakudotshwa khona izinhlanzi. Abantu bakule ndawo babekhonzile ukudoba.
P2	UMondli-ke babejabule kakhulu kulokhu ngoba nabo ngalesi sikhathi, babezovakashela ugogo wabo ohlala kulesi sigodi esinedamu. Ngobusuku okwakuzosa bahambe ngabo, bapakisha izikhwama balungiselela uhambo olude oluya kwagogo. Ubuthongo babungafiki, bexoxa ubusuku bonke,  izinhliziyo zilangazelela leli holide.
P3	Ekuseni ngovivi,  baqala uhambo lwabo ngemoto kababa wabo. Imoto yayihamba idlula izintaba,  amaqguma, wena zilwane zasendle namasimu. Babeloku bebalana nezimoto eziphambana nabo nalezo abazedlulayo. Babebuye bacule bejabulele indlela.
P4	Emva kwesikhashana, lapho ubaba ezwa sekuthule,  waqalaza, wabathola sebefile ubuthongo.
P5	Kuthe sebengena esigodini lapho ugogo ehlala khona,  ubaba wabo wabavusa. Nanguya ugogo, uNobuntu,  eziphumulele phansi kwesihlahla. Ugogo kwakuyintombi ezithandayo, ebathanda abantu njengegama lakhe. Wayemuhle, ekhuthele, ephiwe nempilo enhle.
P6	Ugogo wathi vuthu lapho ayehleli khona,  wabamukela, egidagida, ecula yedwana yinjabulo yokubona abazukulu bakhe. Nabo abazukulu babejabule. Ngokushesha babekhipha imithwalo yabo, bedlulisa nezipho ababeziphathele ugogo edolobheni. "Gogo! Gogo! Vula esami kuqala isipho," kumemeza uMondli. NoMbali naye ngapha ubelesele,  ufuna ugogo avule esakhe isipho kuqala.
P7	Emva kokuvulwa kwezipho, ugogo wababusisa ngokwesiko labo.
P8	UMondli noMbali, nabaya, phandle sebeyogijimisa izinkukhu namadada, bafuna nokubamba izinyoni.
P9	Abazukulu babekujabulele ukuba kwagogo, bemsiza ngemisebenzi yasekhaya, bedlala nemidlalo abangayijwayele njengokucaca izihlahla nokubhukuda edamini.
P10	Ngakusihlwa babebuya endlini bekhathele, bafike badle. Kwesinye isikhathi babengaqedi naloko kudla abakubekelwe, babanjwe ubuthongo nokukhathala.
P11	Ngosuku olulandelayo, ubaba wabo waphindela edolobheni, wabashiya bezijabulisa nogogo wabo.
P12	UMondli noMbali basiza ugogo wabo ngokwenza imisebenzi yasendlini. Babekha amanzi batheze izinkuni. Babeqoqa namaqanda ezidlekeni zezinkukhu babuye bakhe imifino engadini.
P13	Ugogo wayesefundise abazukulu nokupheka ukudla kwesintu kanye nokunye okulula.
P14	Ngelinye ilanga ekuseni uMondli wakhipha izinkomo zikagogo edlelweni, ethi uyokwelusa. Zagijima zangena epulazini likamakhelwane. Umakhelwane owayengumlimi wathukuthela efuna nokuzivalela ngoba zidle izitshalo zakhe. Emva kwalokhu uMondli waqinisekisa ukuthi azisophinde zingene enkingeni efana nalena.
P15	Ngolunye usuku, izingane zahamba noNobuntu zaya emakethe. Wayenetafula lapho ayethengisa khona imifino, izithelo nezinye izinto ezincane ezidingwa umphakathi. UMbali wayethanda ukutshela abathengi ukuthi izinto zibiza malini, ahlanganise, athathe imali. UMondli yena, wayesongela abathengi izimpahla zabo abazithengile.
P16	Ekupheleni kosuku, babephuza itiye babukeze usuku,  kube mnandi. Abazukulu bebemsiza ugogo ukubala imali ayenzile ngalolo suku.
P17	Kodwa amaholide asheshe aphela. Kwasekufanele ukuthi babuyele esikoleni edolobheni. Ugogo wapha uMondli ikepisi kanti uMbali wamupha ijezi. Wabapakishela nomphako wendlela ephindela edolobheni.
P18	Babengasafuni ukugoduka, lapho ubaba wabo efika esezobalanda. Bancenga ugogo ukuba ahambe nabo,  aye edolobheni. Wayevele amoyizele athi, "Sengimdala kakhulu ukuthi ngingahlala edolobheni. Ugogo uzosala lapha ukuze nibuye futhi nizojabulela amaholide ahlukile."
P19	Bavalelisa, bamanga ugogo ngezinhliziyo ezibuhlungu.
P20	Baphindela edolobheni, bafike baxoxela abangane babo ngamaholide abo kwagogo wabo nangempilo yasemaphandleni. Ezinye izingane zazithi impilo yasedolobheni yinhle. Ezinye kodwa zazicabanga ukuthi eyasemaphandleni ingcono. Ngaphezu kwako konke, zonke izingane esikoleni zazivumelana ngokuthi uMondli no Mbali babenogogo oyisimanga!

images:

illustrations/pages/11661.png
illustrations/pages/11657.png
illustrations/pages/11658.png
illustrations/pages/11659.png
illustrations/pages/11660.png
illustrations/pages/11661.png
illustrations/pages/11662.png
illustrations/pages/11663.png
illustrations/pages/11664.png
illustrations/pages/11665.png
illustrations/pages/11666.png
illustrations/pages/11667.png
illustrations/pages/11668.png
illustrations/pages/11669.png
illustrations/pages/11670.png
illustrations/pages/11671.png
illustrations/pages/11672.png
illustrations/pages/11673.png
illustrations/pages/11674.png
illustrations/pages/11675.png
illustrations/pages/11676.png

translations:

Afrikaans (Translation)	Vakansies By Ouma	id=20074
Asante Twi (Translation)	Mondli Ne Mbali Kɔsra Wɔn Nanabaa	id=18281
ChiTonga (Translation)	Mupumuno Abankaaka	id=18644
CiNyanja (Translation)	Cuti Kwa Ambuya	id=18665
Dhopadhola (Translation)	Ywomirok  Bothi  Adhadha	id=15758
English (Original)	Holidays With Grandmother	id=12084
English (Adaptation)	Mondli and Mbali Visit Grandmother	id=13636
English (Adaptation)	Visiting Grandmother	id=21448
IciBemba (Translation)	Cuuti Kuli Banakulu	id=18684
isiXhosa (Translation)	Ulilitha Noluniko Batyelela Umakhulu Wabo	id=17528
Kiswahili (Translation)	Likizo Kwa Nyanya	id=12670
Lunyole (Translation)	Ohuŋumulira Ewa Nguhwa	id=13480
Lunyole (Adaptation)	Ohuŋuumulira Ewa Nguhwa	id=16613
Ng’aturkana (Translation)	Akilakin Ata Egolitoe Esukul	id=12765
Oluwanga (Translation)	Amaulukho Wa Kukhu	id=12924
Sepedi (Translation)	Re Etela Koko	id=12888
Sepedi (Translation)	Maikhutšong  Le Koko	id=18166
Sesotho (South Africa) (Translation)	Matsatsi a Phomolo Le Nkgono 	id=20030
Setswana (Translation)	Morwesi Le Pule Ba Etela Nkoko	id=16725
Setswana (Translation)	Morwesi Le Pule Ba Etela Nkoko	id=17649
SiLozi (Translation)	Kwapumulo Ni Bokuku	id=18715
Talen (Translation)	Mondli Ne Mbali N Kaa Ba Makpeem	id=20128
Tshivenda (Translation)	Holodeyi Na Makhulu	id=18305
Xitsonga (Translation)	Ku Endzela Kokwana Wa Xisati Hi Tiholideyi	id=19018
