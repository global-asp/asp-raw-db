url:	http://africanstorybook.org/reader.php?id=10910&d=0&a=1
id:	10910
title:	Die Koningin Van Soweto: Die Storie Van Basetsana Kumalo...
author:	Christine van Noordwyk
artist:	Mia du Plessis
lang:	Afrikaans
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/10910.png
desc:	Hierdie is die lewensverhaal van Basetsana Kumalo en handel oor haar grootste oorwinnings. Hierdie jong en skaam meisie hetn swaar lewe in armoede gehad

page_text:

P1	Basetsana Makgalemele was in Soweto gebore. Sy was die derde dogter van haar ouers. Hulle het haar Basetsana genoem wat "meisie" beteken,  maar almal het haar Bassie genoem. In Tswana kultuur word geglo dat jou volgende kind 'n seun sal wees as jy jou dogter vernoem na 'n "meisie". Net soos wat haar voorouers gesê het,  het dit toe werklik gebeur. Haar ouers se volgende kind,  was 'n babaseuntjie.
P2	Bassie was 'n baie skaam meisie maar sy het baie daarvan gehou om alleen in haar kamer te sing en dans.    Op 'n dag,  by die skool se netbaloefening,  het die afrigter twee meisies gevra om van die ander meisies te kies vir twee netbalspanne. Bassie het langs die veld gestaan en gehoop dat iemand vir haar sal kies en vra,  "Kom speel saam met ons!" Maar niemand wou haar in hul span hê nie. Min het hulle geweet dat Bassie eendag een van die beroemdste mense in die land sou word.
P3	Bassie se ma was 'n onderwyseres en haar pa was 'n busbestuurder. Op naweke het sy,  saam met haar sussies en boeties,  haar ouers gehelp om ekstra geld te verdien. Hulle het toebroodjies gemaak om by die skool se sokkerwedstryde te verkoop. Die familie het saamgespan om die toebroodjies so vinnig as moontlik te verkoop,  sodat die kinders na die tyd saam met hulle maatjies kon baljaar.
P4	Teen die ouderdom van 16 was sy 'n pragtige jong dame. Sy was so beeldskoon dat sy in een jaar twee skoonheidskompetisies gewen het - Mej. Soweto en Mej. Swart Suid-Afrika. Bassie was nie net mooi aan die buitekant nie,  maar ook aan die binnekant. Al was sy 'n skoonheidskoningin,  het sy steeds vir haar gemeenskap omgegee.
P5	Bassie was ook 'n baie slim meisie. Sy het altyd hard gewerk en haar beste probeer doen,  veral in haar gunsteling vak - Wetenskap. Al haar harde werk het vrugte afgewerp toe sy in matriek as die top student vir Wetenskap aangekondig was. Maar dit was nie al nie. Sy was ook die hoofmeisie van die skool. Hierdie skaam klein meisietjie was nou die populêrste meisie in die hele skool.
P6	Bassie se pa het sy kinders altyd aangemoedig om te lees. Eendag het hy haar verras met 'n boek - Die Krag van Positiewe Denke. Sy het uit hierdie boek geleer dat optimisme die sleutel is om jou drome 'n werklikheid te maak. Haar groot droom was om Mej. Suid-Afrika te word. Haar droom het 'n werklikheid geword en boonop was sy as eerste prinses in die Mej. Wêreld kompetisie gekroon.
P7	Bassie se ma is haar rolmodel. Sy beskryf haar ma as 'n "hardwerkende Xhosa vrou." Sy wou in haar ma se voetspore volg en 'n onderwyseres word,  maar dinge gaan nie altyd soos wat ons dit beplan nie! Nadat Bassie Mej. Suid-Afrika geword het,  het sy 'n TV-aanbieder geword. Sy het baie hard gewerk en haar beroep in die TV-industrie het haar aangemoedig om haar eie televisie produksiebesigheid te begin. As besigheidsvrou was sy toe ook baie suksesvol.
P8	Bassie se leuse is,  "Aan wie daar baie gegee word,  sal baie verwag word." Sy glo dat jy 'n talent gegee word,  sodat jy dit vir ander kan gee. Bassie het dit gedoen deur vrywillig te werk en haar tyd en geld te spandeer op andere. Sy is betrokke by projekte en organisasies wat mense in haar gemeenskap help. Een wat baie na aan haar hart is,  is die Nelson Mandela Instituut.
P9	Bassie en Mnr. Mandela was baie na aan mekaar. Toe sy die Mej. Suid-Afrika kroon gewen het,  het hy vir haar 'n brief geskryf om haar geluk te wens met haar prestasie. In die brief het hy haar "ons Koningin" genoem. Hulle het 'n passie gedeel vir kinders en onderwys en het diep geglo dat onderwys die nasie sal help om teen armoede te veg.
P10	Bassie is getroud met haar geliefde Romeo Kumalo en is nou bekend as Basetsana Kumalo. Saam het hulle die Romeo en Basetsana Kumalo Familie Organisasie gestig. Hierdie organisasie sorg vir weeskinders wat sonder 'n ma of 'n pa grootword.
P11	Bassie moes leer hoe om haar besige werk en familielewe te balanseer. Sy bestuur haar eie besigheid,  Basetsana Vroue Beleggings. Sy en haar man het drie kinders - twee seuns en 'n dogter. Sy sien haar rol as ma vir haar kinders as haar "hoogste roeping en grootste voorreg."
P12	Bassie sê dat die geheim vir sukses is moed,  vasberadenheid en passie. Ten spyte van haar sukses,  bly sy nederig terwyl sy die wêreld 'n beter plek probeer maak.    Om aan die buitekant mooi te wees,  maak jou nie 'n mooi mens nie. Dit eis 'n hart vol liefde en vrygewigheid. Dit het Bassie beslis en dis hoekom sy ons beeldskone koningin is.

images:

illustrations/pages/8928.png
illustrations/pages/8921.png
illustrations/pages/8922.png
illustrations/pages/8923.png
illustrations/pages/8926.png
illustrations/pages/8924.png
illustrations/pages/8927.png
illustrations/pages/8925.png
illustrations/pages/8929.png
illustrations/pages/8930.png
illustrations/pages/8931.png
illustrations/pages/8932.png
illustrations/pages/8933.png

translations:

English (Original)	Queen of Soweto: The Story of Basetsana Kumalo	id=8934
Sepedi (Translation)	Kgošidadi Ya Soweto: Kanegelo Ka Ga Basetsana Khumalo	id=11712
