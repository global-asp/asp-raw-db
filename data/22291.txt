url:	http://africanstorybook.org/reader.php?id=22291&d=0&a=1
id:	22291
title:	Kibùʼ wùn à Ngàyí
author:	Beatrice Tafon Takeh and Mbinkar Emmanuel Keelen
artist:	Abraham Muzee
lang:	Lámnsoʼ
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/22291.png
desc:	Kimfèr kee kùm kibùʼ ke kí fiirin féyì

page_text:

P1	Yi-iì dzə̀ é kishiíy kímóʼ kí ŋgàyí wáa dzə̀ e ghaa kibaŋ, a yor shúy. Kibáŋ kin ki-iì fàŋ féyì. Kibùʼ ki nèn lò, e wìy fo, wùn wun sháʼnén.
P2	Kibùʼ ki nèn dzə̀r ji ŋgàyí sà yii dzə́ a dzə̀ feé á? Ngàyí bìnèr jii, "M yii dzə́ a dzə̀ é mvə̀m kibàŋ." Kibùʼ kí́ yuúrí, kí jívír wun, wù dzə́r jii, "Wìr loó dzə e mvə̀m ndzə̀v bey, wù wàa koo e le? Kijuŋ à?"
P3	Ŋgàyí bìnér jii, "Wìr lóo dzə e mvə̀m ndzə̀v, wù wàa yu vijuŋ. À lo, à wàa dzə ké a dzə̀ feé?" Kibùʼ ki bìnèr jii, "M dzə́ kém a dzə̀ é vicí. Viyíkìr vém ví dzə̀ báŋ se vici wùn à vav si. Vé vee viyíkìr vi dzə̀ ka?"
P4	Ŋgàyí bìnèr jii, "M yii kfə́r a dzə̀ nyám." A ŋgàyí binèr bèy nèn kwaʼtì mo wù lo e koo kibùʼ e kfər. Wù nèn dzə̀r e kibùʼ ki jii, "A dzə̀ à làʼ ndzə́v á?"
P5	Kibùʼ ki bìnèr jii, "Àáyà, àáyà. Yòʼ dzə̀ m làʼ." Ŋgàyí nèn yòŋ jii, "M lo e yeʼéy wò mo á yii láʼ ndzə́v." Kibùʼ ki sháʼnén jii, "Àáyà m yoʼ kér shií shó."
P6	Ŋgàyí nèn a levtí Kibùʼ, a suuy jii, "Wòsò sì ŋkar si. A kfə̀n fan ka fo mǒ wùn? Kóʼ e dzə̀ʼə̀m e mǒ ndzə̀m." Á bèy, kibùʼ ki nèn kòʼ dzə̀ʼə̀m e ŋgàyí ndzə̀m. Ŋgàyí nèn kèʼ a laʼ a dù.
P7	Áwune dù e mèé e kintìntìn ke kibaŋ ŋgàyí dzə́r e kibùʼ ki jii, "À yú aà koó e le, lèn wo á siìn é mvə̀m ndzə̀v? À koó kijuŋ à?" Kibùʼ ki bìnèr jii, "Kí boŋ a dzə̀ boŋ. Wúné boŋ mo féyì."
P8	Ŋgàyí nèn lò e shwèm, e sùúy e kibùʼ ki jii, "Fər tàr wor joy feyì. Vèr yóʼ ne kòóy shív sée fèr wun sho."
P9	Kindzə́m kí nèn gwàr Kibùʼ, wù nèn lò a yàʼ yàʼàn. Wù nèn mèŋ ji wun sà lo e ghan e le bóo sòsìn, e leʼ a?
P10	Kibùʼ ki keérí kwaʼtì yímóʼó, e nèn yòŋ e ŋgàyí jii, "Kí bòŋ ne. M lo e fo shilív shém é fər tàr won kfə́r. Wù lo e kfər, e nèn bonén."
P11	Ŋgàyí yú vijuŋ e nèn dz̀ər e Kibùʼ ki jii, "À suuy rú a? À dzə̀ rú kibáʼtín ji wò-oò fò shilív shé e fər tàr wor a?" Kibùʼ ki binèr jii, "Eènó, kinyo ki yòʼ dzə̀. Wòsò sì ŋkar si."
P12	Ntàm lòo dàr, kibùʼ ki nèn lo e sùúy jii, "M kér mendzən feyì jii, m ki làysìn a shilív shém e kici. Wòsò kfən é bàm m dù, e lì e wìy sho."
P13	Ŋgàyí sə́ʼə́m, e nèn lò e dzə̀r e Kibùʼ ki jii, "À kù yòʼ suuy rú a? À kù yòʼ dù, e li shilív shé fo kici, e wìy sho a?" Kibùʼ ki biímé jii, "Eènó, m du e wìy sho, e kfən tsəəné wò é wòsò du e yèn fər tàr won."
P14	Ŋgàyí biímé, e nèn làʼ ndzə́v e kfə̀n e meshavtí me kibàŋ. Mo áwune fəən fó kwaʼ, kibùʼ ki nèn lìy, e sə̀ʼə́y fo ŋgàyí ndzə̀m.
P15	Wù kóʼ e bìʼír e kici, e nèn jàŋ ŋgày e sùúy sho jii, "Ŋkar yèm, wòsò bèr ne. Beerì wò mo à ki liìn mo wòsò ghánén é kibaŋ."
P16	Kinyo kin ki nyár ŋgay féyì. Wù gheésí tóŋ, e dzə̀r e Kibùʼ ki jii, "Bó à fèn kì bóʼti mo á? Fèn dzə̀ ji à yòʼ lì shilív shé e wìy sho a?" Kibùʼ ki bìnèr jii, "A là fo shilív shém shí ki dzəə̀n e mǒ wùn, bo m yoʼ lò e yù fó koʼ e dzə̀ʼə̀m e wò ndzə̀m."

images:

illustrations/pages/19079.png
illustrations/pages/19075.png
illustrations/pages/19076.png
illustrations/pages/19077.png
illustrations/pages/19078.png
illustrations/pages/19079.png
illustrations/pages/19080.png
illustrations/pages/19081.png
illustrations/pages/19082.png
illustrations/pages/19083.png
illustrations/pages/19084.png
illustrations/pages/19085.png
illustrations/pages/19086.png
illustrations/pages/19087.png
illustrations/pages/19088.png
illustrations/pages/19089.png
illustrations/pages/19090.png

translations:

Afaan Oromo (Original)	Qaamaleefi Naacha	id=19146
Afaan Oromo (Translation)	Qamaalefi Naacha	id=20422
Amharic (Translation)	ጦጣና አዞ	id=20445
English (Translation)	Ape and Crocodile	id=19147
English (Adaptation)	Colour-In Ape And Crocodile	id=19166
English (Adaptation)	Ape and Crocodile	id=19749
Hausa (Nigeria) (Translation)	Labarin Biri da Kada	id=20538
IciBemba (Translation)	Kolwe Ne N'gwena	id=20869
isiZulu (Translation)	UNkawu noNgwenya	id=20716
Kikamba (Translation)	Nguli Na King'ang'í	id=21193
Kinyarwanda (Translation)	Inkende N'ingona	id=20223
Kiswahili (Translation)	Sokwe na Mamba	id=20374
Kumam (Translation)	Onger Kede Nyang	id=20568
Ng’aturkana (Translation)	Echom Ka Akinyang	id=20402
Oluwanga (Translation)	Libungwe Nende Ikwena	id=20343
