url:	http://africanstorybook.org/reader.php?id=3143&d=0&a=1
id:	3143
title:	Omukhasi Musala
author:	Catherine Were
artist:	Jemma Kahn
lang:	Oluwanga
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/3143.png
desc:	Omusatsa wakofula ali nende buli eshindu shiayenya – halali omukhasi. Kho yanza okhubatsa omukhasi okhurula khwisaka liomusala. Abasiani ababukha okhurula mulukongo lwa ambi awo bapara mbu omukhana nga uno ne eshiombo muno khu mundu omukofu ne bamwiba. Omukofu oyo yafwa omwoyo muno

page_text:

P1	Mundalo tsia khale,  yaliwo omusatsa wali nende buli eshindu mu bunji – omukunda omunji kwe imbolela,  nende tsing'ombe,  amakondi nende tsimbusi. Ne,  olwa yatsililila okhukofula,  yaulilanga obubi,  okhubela yali nabula eshindu shilala. Shiyali nomukhasi tawe.
P2	Niyemele asi wo musala olundi,  liparo liamakana liamwitsamo. Shiyali nanyala okhunyoola omukhasi tawe. Aundi yekasirie owuwe?
P3	Yanza okhubatsa omukhasi eshiombo,  okhurula khwisaka liomusala. Olwa yali namalile okhubatsa eshifwanani,  yaabasia khumoni tsiomukhasi oyo,  ne nitsilimbukha. Yamufura furakho omuya kaala,  ne obulamu nibumwitsamo.
P4	Nabwene,  yali omukhasi eshiombo okhushilakho yesi yesi owayali niyalolakho. Yasikama imbeli we ne namusaya okhuba omukhasiwe.
P5	Yamwelesia eshibunguyi shie ifwani indayi po,  efiuma,  nende olusimbi lwomurwe,  eshimanyiro shiomukhasi wateekha. Ne namumbashila inzu ya matoyi nende obunyasi obwali nibwamela asi weshisina shiomusala oko. "Ekhusaya eshindu shilala shionyone," nabolera omukhasi we oyo. "Olabolelangakho omundu yesi yesi worulanga tawe."
P6	Ne mufise fititi busa,  abasiani okhurula mulukongo lwa ambi awo,  banza okhupa imbakha ye. "Omundu omukofu nga uno anyala arie okhuba nende omukhasi eshiombo khandi omukhaana nga uno?" Bebondela omukhasi oyo nibamwiba,  nibamuyira mungo wabu.
P7	Omukofu oyo nafwa omwoyo muno. Yalola mbu shanyala okhumenya nalali nomukhasi we oyo tawe. Khandi napara,  "Aundi nindakhanyolakho eshindu shie busa,  shindakhaba neshibela endi tawe?" Yaruma namburuku ke okhutsia okhumukhaaba,  mana kamwimbile,  ne kakalushe neshindu okhurula khu ye.
P8	Ngala kamunyoola,  kamwimbila mulusungo lwa mayoni: "Omukhasi musala,  omukhasi musala,  eshiombo shishirakho oundi yesi yesi,  omusatsa wo akhurumire okhwenda eshibunguyi shio!"
P9	Omukhasi oyo nakayeresia eshibunguyi shie,  ne nikapurukha,  ekulu we shikulu,  ekulu wo mwalo,  nikakalukha wo musatsa we. Omusatsa oyo nabukula eshibunguyi esho niyefunikha mubweni bwe,  niyeulilakho obulayi atiti.
P10	Ne amaparo ke shikaakamila abwenao tawe. Kho khandi naruma namburuku ke okhutsia okhwimbila omukhasi we khandi: "Omukhasi musala,  omukhasi musala,  eshiombo okhushila oundi yesi yesi,  Omusatsawo akhurumile okhwenda olusimbi lulwo lwokhumurwe khumukalusirie! Bwangu nikapurukha nikakalukhayo nende olusimbi lwokhumurwe olo,  eshimanyiro shio mukhasi wateekha."
P11	Omusatsa oyo yafumbara olusimbi olo ne niyesia amaumo kokhwitsulila omukhasi we,  owali ale mulukaka lwa bandu bandi busa. Inyuma we fise fititi,  khandi nalanga namburuku ke.   Tsie khuye khandi mumwimbile,  "Omukhasi musala,  omukhasi musala,  Eshiombo okhushila oundi yesi yesi,  Omusatsa wo akhurumire okhwenda obulamu bwo!"
P12	Kho olwa khataru nikatsia khandi. Nikayeera khumabeka keke. Shinga katsiririra okhwimba,  buli namburuku liakhulula imoni mushianganga shie. Bwangu obo omukhasi oyo niyekhola khandi eshifwanani. Efilenje fie nende amakhono nifilakakha. Olunyuma omurwe kwe kwosi khandi. Ne nalakakha asi.
P13	Omusatsa we,  kaala nasindikisia okurundu kwo musala mukhasi oyo nakuyila khumwalo. Nakwemia mu matsi nemisi chakwo. Kwekhola omusala khandi,  olwa kwanyoola imbolela ye liloba lilayi,  nende obutundumu bwe liuba nikusebukha amasafu khandi.
P14	Ne omuyeka nikuutsa,  amasafu ako kesinjia amaumo. Shinga omukhasi yekholanga niyenya omusatsa we.

images:

illustrations/pages/2580.png
illustrations/pages/2584.png
illustrations/pages/2585.png
illustrations/pages/2583.png
illustrations/pages/2586.png
illustrations/pages/2587.png
illustrations/pages/2588.png
illustrations/pages/2589.png
illustrations/pages/2590.png
illustrations/pages/2591.png
illustrations/pages/2592.png
illustrations/pages/2581.png
illustrations/pages/2582.png
illustrations/pages/2593.png
illustrations/pages/2580.png

translations:

Aringati (Translation)	Ife Ũkú Ru Rĩ	id=7527
English (Original)	The Tree Wife	id=2595
isiXhosa (Translation)	Inkosikazi Eyenziwe Ngomthi	id=3137
isiZulu (Translation)	Unkosikazi Oyisihlahla	id=3138
isiZulu (Adaptation)	Unkosikazi Oyisihlahla	id=14188
Kikamba (Translation)	Kiveti Kya Muti	id=3139
Kiswahili (Translation)	Mke Mti	id=3140
Luganda (Translation)	Omukazi Eyava Mu Muti	id=3141
Lugbarati (Translation)	Oku Pati Ru Ri	id=2712
Lumasaaba (Translation)	Umukhasi We Mu Kusaala	id=7243
Lunyole (Translation)	Omuhasi Womu Musaala	id=3142
Maa (Translation)	Enkitók Naguatúno	id=2816
Sepedi (Translation)	Mosadi Wa Sehlare	id=7244
Sesotho (Lesotho) (Translation)	Mosali Oa Sefate	id=3144
Sesotho (Lesotho) (Translation)	Mosali Wa Sefate	id=10370
Setswana (Translation)	Mosadi Wa Setlhare	id=7242
