url:	http://africanstorybook.org/reader.php?id=22306&d=0&a=1
id:	22306
title:	Meemè yee wùn à yaàyá
author:	Beatrice Tafon Takeh and Mbinkar Emmanuel Keelen
artist:	Catherine Groenewald
lang:	Lámnsoʼ
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/22306.png
desc:	Wón ámóʼó abàá yú vijuŋ mo áwune báʼti ji á du

page_text:

P1	Odoŋgo wùn Apiyo yii dzə́ e mvə̀m laʼ wùn à tàr wov. Áwune-eè báʼti mo á lo a dù fo meèmè ye dáa. Áwune yòʼ-oò du cáʼ a dzə̀ meèmè. Áwune-eè taʼ e dù e ghan yàá wov. Yàá-aà dzə́ e ghaa kibaŋ ke kuʼùn kí, e ntèʼ yìmòʼ fo á yii rə́si koó sə́.
P2	Odoŋgo wùn Apiyo-oò yú wún wóv e juŋ bìʼ fo kfə̀n siìn ghán se áwune kfə̀n du e ghan yàá. Áwune wáy vifá aáwuné vibàm, e nèn bàʼtí mo áwune bvəə́shi e dù ghán kwaʼ dà. Áwune yoʼ yù fó buuné. Áwune ku suŋnín suŋnín vitsə́ʼ vifur kùm meemè.
P3	Wáa dzə kijàvndzə kijàvndzə áwune nèn nə̀ə́ e bàá wov mótù, e nèn a dù e ntèʼ. Áwune-eè bàʼàr agwan, e bàʼàr nyám se kwaʼ, e bàʼàr sa kwáʼ se tii. Áwune du bèy táŋ a mótù, kfə̀n yov luŋ si.
P4	Ntàm lòo dàr, wóné nèn dòrkír, e nèn lò a buuné.
P5	Á lò ji á meé e ntèʼ, bàá nèn yìm Odoŋgo wùn Apiyo fo mbuùné. Áwune nèn yèn Nyar-Kanyada, a wù dzə́ meemè e ghàm e sar kici. Aáwune làm nsàv Nyar-Kanyada dzə̀ jii, "ŋgon juu yeé kanyada." Wù-uù dzə̀ kintav ke wiíy, a wù kfə̀n kiʼ kijuŋ.
P6	Wù səə́si áwune e wày é lav, e nèn a cèŋ, a kaarí rumlav a yòv luŋ à sheʼrí. Wón won vəə́ wáa yú vijuŋ, e nèn a forí wun vifá ve á wiyin shó fo mvə̀m laʼ. Odoŋgo suúy jii, "Tòmbìy mvə̀ʼ fómo wom." Apiyo sháʼnén jii, "Àáya, tombìy mvə̀ʼ a dzə̀ wóom."
P7	Yaàyá mvə̀ʼtì afómo ve wón woné foon viy, e nèn səə̀vì áwune.
P8	Odoŋgo wùn Apiyo nèn lo e fəə̀ fó ndzə, e nèn dù à jùm alàlàʼ wùn à menə́n mè.
P9	Áwune-eè kóʼ vicí, líy tókír e mendzə̀v-meé kibaŋ.
P10	Ndzə lòo sən áwune nèn a kfə̀n e lav ji á wàa yíkír. Á lò ji á màysì viyíkìr, a mbuùné sí koó ne.
P11	Ndzə́ bvəə́shí e jàv, tàr à wòn vin nèn kfə̀n é bàm e mvə̀m laʼ, e màʼtì áwune wùn à Nyar-Kanyada.
P12	Odoŋgo wùn Apiyo-oò sə́ yàá wov lim lim seé lav. Áwune-eè tú mendzə́v, sív meŋkaʼ. Áwune lo, á wàa baʼtí wúm, e kfə̀n a keŋ nyóo fó sum.
P13	Nyar-kanyada-aà yèʼéy wón won və́ mo dzə̀ á fèr viyíkìr vee yí wùn à ncèví. Wù-uù dìn aáwune mo á yii naa sáŋ e kùkùnor, nèn yí wùn à sə ye tonèn.
P14	Wáa dzə kijàvndzə kímóʼkí, Odoŋgo lì anàʼ yàá və ji wun waà du e yiír. Nàʼ nèn lèʼ e nə̀ə́ e wir sum fó gháŋ. Ŋgaà sùm yú nyár wùn Odoŋgo e nèn a taŋnén ji wun lo e lèm a nàʼ biʼ fo wù yiin á vifá və́. Mo kishiíy kin ki shaàn bó wan vən yòʼ-oò dzəə wìy e biìmé ji nàʼ kfən tàʼa shuu.
P15	Wáa dzə e kímóʼ kee kishiíy kí, wón víyi nèn dù e way wùn à Nyar-Kanyada. Wù-uù kér kibàn ké way fo wù-uù fiinè vifoórí vee vikwiíy, fiine shúkà wùn a shuvi. Apiyo-oò lo wù wàa kòŋ fó a yòŋ káv se vifa e wìr ve á wiy ji á yún vifáa. Wìr-iì yún vifá, Odoŋgo sə̀ wun, e bàʼtí.
P16	Ndzə jí wìr dzə̀m nò tii. Áwune lo, á wàa sə yàá a taŋ mbàm se wù kavin.
P17	Bó ntàm yòʼ dàr, meemè-eè nèn mày. Kí nèn a dzə ji wóné kú a kfən a e mvə̀m laʼ. Nyar-Kanyada fó tán e Odoŋgo, e fò shòótà, e Apiyo e nèn bàʼtí kúr ghan yev.
P18	Bàá wov wíy ji wun lí a áwune, la áwune yoʼ a koŋ e dù. Áwune nèn a lon Nyar-Kanyada ji wùn áwune wáa dù a e mvə̀mlaʼ wír adzə̀m. Wu ŋwèʼ shé e sùúy jii, "A dzə̀ yaàyá moo mo ben, la wù yòʼ dzə̀ʼə̀m e mvəmlaʼ. M shiy ghán se vèn siì yií wìy e ghan mo."
P19	Odoŋgo wun Apiyo  tátí e baàmé yaàyá kitávín, e nèn shàʼtì wun ji á bèr á ne.
P20	Odoŋgo wùn Apiyo wìy kfə̀n é bàm e lavŋwàʼ, e fèr e ŋkar sév sí mo dzəʼə̀m yeé ntèʼé dzəə̀n. Wónlè ámóʼó-oò yén kév ji dzəʼə̀m ye juŋe dzə̀ a yeé mvəmlaʼ. Ámóʼó wáa yòŋ kév ji dzəʼə̀m ye juŋe dzə̀ á yeé ntèʼ. Kinyo ke kuʼùn kí dzə̀ jii, wìr dzə̀m-eè lo e bìnsí ji Odoŋgo wun Apiyo kér a yàá wo ghaʼán.

images:

illustrations/pages/11661.png
illustrations/pages/11657.png
illustrations/pages/11658.png
illustrations/pages/11659.png
illustrations/pages/11660.png
illustrations/pages/11661.png
illustrations/pages/11662.png
illustrations/pages/11663.png
illustrations/pages/11664.png
illustrations/pages/11665.png
illustrations/pages/11666.png
illustrations/pages/11667.png
illustrations/pages/11668.png
illustrations/pages/11669.png
illustrations/pages/11670.png
illustrations/pages/11671.png
illustrations/pages/11672.png
illustrations/pages/11673.png
illustrations/pages/11674.png
illustrations/pages/11675.png
illustrations/pages/11676.png

translations:

Afrikaans (Translation)	Vakansies by Ouma	id=20074
Arabic (Translation)	في عطلة مع الجدة	id=21862
Asante Twi (Translation)	Mondli Ne Mbali Kɔsra Wɔn Nanabaa	id=18281
ChiTonga (Translation)	Mupumuno Abankaaka	id=18644
CiNyanja (Translation)	Cuti Kwa Ambuya	id=18665
Dhopadhola (Translation)	Ywomirok  Bothi  Adhadha	id=15758
English (Original)	Holidays With Grandmother	id=12084
English (Adaptation)	Mondli and Mbali Visit Grandmother	id=13636
English (Adaptation)	Visiting Grandmother	id=21448
IciBemba (Translation)	Cuuti Kuli Banakulu	id=18684
isiNdebele (Translation)	Amalanga wokuphumula nogogo	id=21930
isiXhosa (Translation)	ULilitha noLuniko batyelela umakhulu wabo	id=17528
isiZulu (Translation)	UMondli noMbali bavakashela ugogo wabo	id=18756
Kinyarwanda (Translation)	Abana Mu Biruhuko Kwa Nyirakuru	id=22139
Kiswahili (Translation)	Likizo kwa Bibi	id=12670
Kiswahili (Translation)	Kumtembelea Bibi	id=21815
Lunyole (Translation)	Ohuŋumulira Ewa Nguhwa	id=13480
Lunyole (Adaptation)	Ohuŋuumulira Ewa Nguhwa	id=16613
Ng’aturkana (Translation)	Akilakin Ata Egolitoe Esukul	id=12765
Oluwanga (Translation)	Amaulukho Wa Kukhu	id=12924
Sepedi (Translation)	Re Etela Koko	id=12888
Sesotho (South Africa) (Translation)	Matsatsi a phomolo le nkgono	id=20030
Setswana (Translation)	Morwesi le Pule ba Etela Nkoko	id=17649
SiLozi (Translation)	Kwapumulo Ni Bokuku	id=18715
Siswati (Translation)	Ngesikhatsi semaholide nagogo	id=21722
Talen (Translation)	Mondli Ne Mbali N Kaa Ba Makpeem	id=20128
Tshivenda (Translation)	Holodeyi Na Makhulu	id=18305
Xitsonga (Translation)	Ku Endzela Kokwana Wa Xisati Hi Tiholideyi	id=19018
