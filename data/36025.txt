url:	https://africanstorybook.org/reader.php?id=36025&d=0&a=1
id:	36025
title:	Igundane elincane elinoboya
author:	Zanele  Ndlovu
artist:	Aruna Keerthi Gamage
lang:	isiZulu
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/36025.png
desc:	Le ndatshana ixoxa ngamagundane amabili

page_text:

P1	Igundane elincane elinoboya elaligange kakhulu lalihlezi othangweni libuka umuzi wakwaZwane. @@Lalicabanga ngokuthi konje lalingangena  kanjani ngaphakathi endlini ukuze liyoganga. @@Siyazi sonke ukuthi amagundane yizilwane ezigangile.
P2	Lasheshe lathola ukuthi lingangena kanjani endlini. Langena laqonda etafuleni lafica ikhompyutha ibekwe khona. @Laqala laququda intambo yokuyixhuma. @@Uyakubona lokhu kuganga esikhuluma ngakho? @@Awucabange ngamazinyo amade egundane eququda intambo yekhompyutha!
P3	Kusenjalo lezwa izwi lithi, "Wenzani lapho, uququda intambo? Leyo ntambo ngumsila wami! Uyangilimaza!"@@Igundane elinoboya eligangile laqalaza libheka ukuthi kwakungubani lona okhulumayo. Labuza, "Ungubani wena okhulumayo? Wenzani lapha?"@@Igundane lekhompyutha laphendula, "Mina ngiyigundane lekhompyutha. Ngihlala lapha, ikhaya lami leli."
P4	Lahleka laqethuka igundane elinoboya lathi, "Hahahaha! Ungazibiza kanjani ngegundane ungafani nami? Yimina igundane langempela.@@Ufuna ngikukhombise ukuthi amagundane angempela enzani?" kusho igundane elinoboya eligangile.
P5	Lagijima laqonda ekhishini lafike lantshontsha isigaxa sekhekhe likashizi. Lathi, "Uyakwazi ukudla ikhekhe wena njengoba ungenawo nomlomo?" @@Lisho lihleka kakhulu.
P6	Igundane lekhompyutha lavele langcofoza  inkinobho.@@Kwathi bhanya! Kwavela isithombe sekhekhe elikhulu kukhompyutha. @@Igundane elinoboya lachazeka kakhulu libona lemigilingwane.
P7	Igundane elinoboya lathi ukucabanga, labona ipensele phezu kwedesiki. @@Lalicosha laliququda.@@Ukungcola okwaba lapho! Izicucu zepensela sezigcwele phezu kwedesiki.@@Lazishaya isifuba lathi, "Awubheke nje ukuthi igundane langempela lenzani okhunini!"
P8	Igundane lekhompyutha laphinde langcofoza inkinobho. Bhanya! "Awubheke ukuthi mina ngenzani ngokhuni." @@Kwavela iziqu zezihlahla kanye nezingodo kukhompyutha. @@"Habe!" kumangala igundane elinoboya eligangile. Labamba ongezansi lingazi ukuthi kwenzekani.
P9	Igundane eligangile elinoboya labuza kuleli lekhompyutha, "Uyakwazi ukudansa?"@@Laqala ladansa igundane elinoboya eligangile, lijabule liphakamisa imilenze.
P10	Lalijabule kusemnandi kangangokuthi alibonanga nekati elase limi lilijamele lithe njo etafuleni.@@Lagxuma ikati lahlala phezu kwetafula! @@"Ngizokukhombisa namhlanje ukuthi ngingubani!" kusho ikati liligxavuna ngamazipho.
P11	Lethuka loma igundane elinoboya lizama ukubaleka. "Sizani bo! Sizani bo!" litswininiza. @@Igundane lekhompyutha langcofoza inkinobho, bhanya! Kwavela isithombe sikabhova wenja ukhonkotha, "Wuuf, wuuf!"@@Lethuka ikati lagxuma lehla etafuleni labaleka.@@Kwaba ukuphepha kwalo igundane eligangile.
P12	Igundane elinoboya eligangile lagona igundane lekhompyutha likhombisa ukubonga.@@"Ngiyabonga ngokuphephisa impilo yami!" lisho egundaneni lekhompyutha.@@Igundane eligangile elinoboya laqala ukuziphatha kahle.

images:

illustrations/pages/93740619.png
illustrations/pages/93740619.png
illustrations/pages/93740620.png
illustrations/pages/93740621.png
illustrations/pages/93740622.png
illustrations/pages/93740623.png
illustrations/pages/93740624.png
illustrations/pages/93740625.png
illustrations/pages/93740626.png
illustrations/pages/93740627.png
illustrations/pages/93740628.png
illustrations/pages/93740629.png
illustrations/pages/94830207.png

translations:

English (Translation)	Little mouse with fur	id=36026
