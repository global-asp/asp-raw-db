url:	http://africanstorybook.org/reader.php?id=18201&d=0&a=1
id:	18201
title:	Letsheng La Badimo Ha Habo Kgomo E Kgunwana
author:	David Litabe
artist:	David Litabe
lang:	Sesotho (S.Africa)
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/18201.png
desc:	Buka ena e hlalosa pale ya moshanyana ya bitswang Pitso

page_text:

P1	Kgalekgale motseng o bitswang Phokeng ha morena Masopha hone ho ena le metswalle e meraro e bitswang Pitso,  Tiisetso le Tshokolo. Ka letsatsi le leng hone hotjhesa hoo le ka ntshang kwena bodibeng,  mme ho thotse ebile hole bodutu,  metswalle ena hose seo baka se etsang. Tiisetso: Hela methaka hoka eba jwang hare ka ilo sesa letamong kwana kaha lebatama la letsatsi leya tjhesa? Tshokolo: Ke monahano o motle oo motswalle Pitso: Tjhe bo banna! Leya tseba hore hareya lokeleha ho bapalla haufi le letamo esitana le hona ho sesetsa teng,  re ka mpa ra ilo thunya dinonyana Tshokolo: "Ae hle monna Pitso Pitso: Tshokolo akere o tseba hantle hore re ka e tshwasa thupa hare ka etsa jwalo Tshokolo: "Ho lokile hee Pitso,  kaha lona hale battle ho ilo sesa letamong,  le nahana ho etsa eng? Tiisetso: "Nna ke nahana hore re bapaleng ka letsopa,  mme retla le fumana letsopa leo hona pela lebopo la letamo leo ke buang ka lona Tshokolo: Lona le tla fata letsopa leo la lona,  empa le lokela ho ntshepisa hore leka se bolelle Mme waka hore nna ke ile ka sesa letamong."
P2	Pitso: Tjhe! Re ka se bue letho. Jwale ha re tsamayeng ka pele re tsebe ho kgutla pele bo Mme ba rona ba kgutla ho rwalla Tiisetso: Ha re boneng ke mang ya ka fihlang pele ho ba bang letamong kwana Pitso: "Masiyasiyane mahloka lebelo,  ya senang sekaja mmae a tele Hang –hang metswalle ena e meraro ya theohela letamong ka lebelo. Tiisetso ene ele yena ya di hlommeng ka pele kaha ane ale mmomo e metelele mme a kgona ho namalatsa,  mme ba fela ba fihla letamong. Tiisetso: Nna banna ke sesesi se seholo sa motse wa Phokeng,  ke sesa le ho feta le tsona dihlapi tsa mawatle. Tshokolo: Hahahaha! Ho lokile hee wena sesesi se seholo,  nna ke sebopi se hlwahlwa se ka kgonang le ho bopela metsi ana a letamo Pitso: Hehehehe! Nna ke setsomi se seholo se kgonang ho tshwasa phakwe ka leraba,  Jwale hee,  ke sa ilo le batlela ho letswainyana,  letle le mpitse hale se le qetile."
P3	Tiisetso & Tshokolo: Ho lokile monna wa setsomi Yaba Pitso o tsamaya le ntja ya hae e dulang e tsamaya le yena hohle moo a eyang teng. Ene ele ka hora ya boraro thapama ha tsena tsohle di etsahala. Pitso o tsamaile jwalo le ntja ya hae a ntse a thunya dinonyana tse dulang hodima difate sa leoka. A tsamaya jwalo a iphaphitha ka noka,  ha ele ntja ya hae yona ene e tsamaela pele ho yena ele ho tsoma dinyamatsana. Ka mora nakwana yaba Pitso o elellwa hore ha asa bona ntja ya hae,  yaba o qalella ho howa leho letsa molodi kaho nahana hore etla boela e kgutlela ho yena jwaloka mehleng. Ha a ntse a iphaphitha ka noka jwalo ebile a ntse a leka ho batlana le ntja ya hae,  a bona ka pele ho yena hoo ekang motho a dutse hodima sefate. A leka ho atamela ele ho shebisisa seo mahlo a hae a mmontshang sona. Ka ho makala a bona mosadimoholo ya seaparo se sesweu ka mmala a dutse hodima lekala la sefate se seholo sa moduwane,  mme mosadimoholo enwa a ntse a mo hwehla ka letsoho.
P4	Ha Pitso a ntse a atomela sefateng,  yaba o bona mohoodi o qalella ho hlaha haufi le sefate mme a sitiseha ho bona hantle. Pitso: (A bua a nnotshi) Hake sa bona hantle ka pele ho nna,  fela ke tshwanela ho utlwa hore mosadimoholo enwa o hloka eng. Pitso a fela a fihla sefateng seo sa moduwane,  mme a bona mosadimoholo eo. Pitso: Dumela nkgono,  ebe nka o thusa ka eng nkgono? Mosadimoholo: Dumela Pitso ngwanaka Pitso: (Ka ho makala) Hao nkgono! Ho tla ha jwang o tsebe lebitso laka?Mosadimoholo: (Wa bososela) Nthuse ho theoha sefateng sena ke tle ke tsebe ho o hlalosetsa tsohle Pitso: Ho lokile nkgono,  empa o kgonne jwang ho hlwella sefate sena se leketletseng ka letsheng lena.
P5	Mosadimoholo: O bonahala o le moshanyana ya lehala haholo hoka tseba seo osa se utlwisising,  ke kahoo o kgethuweng ho tloha tswalong ya hao Pitso: Hake sa utlwisisa jwale nkgono Mosadimoholo: Ke itse o tle o nthuse ho theoha ke kgone ho phethela ditaba Yaba Pitso o nanabela sefate ele ho thusa mosadimoholo ho theoha ho sona,  hang-hang yare ha Pitso a leka ho tshwara letsoho la mosadimoholo,  lekala la sefate la kgaoha mme ka bobedi ba wela ka letsheng,  hoba ba wele,  ha hlaha moya o matla,  maru a kwala mme a thwathwaretsa le pula ya qalella ho tsholoha ka matla a maholo,  ka nako eo ha utlwahala modumo wa sekupu se llang hara difate. Tiisetso le Tshokolo haba bona pula e qalella ho fafatsa,  yaba ba hweletsa Pitso ele hore batle ba tsamaye ho kgutlela motseng.
P6	Hang-hang ntja ya Pitso ya ipontshahatsa empa e bonahala e tshohile haholo,  ha ele Pitso yena ha qetelletse a hlahile. Yare ha metswalle ya hae esa mmone,  ya kgutlela motseng ka tshepo ya hore Pitso otla ba latela. Tshokolo: Tiisetso,  na oya elellwa hore pula ena ka sefefo leka maru a tshabehang jwang,  ke nahana hore re itshireletse ka tlase ho sefate seela sa leoka Tiisetso: Tjhe! Ekaba phoso e kgolo hare ka itshereletsa tlasa difate le hona hoka matha haholo ha maemo a lehodimo ale ka mokgwa ona Tshokolo: Ho lokile ha eba ho jwalo,  hare tsamaye fela ntle leho matha,  re sa tlabe re ilo fihla motseng,  mme ha ele Pitso yena otla re fumana pele.
P7	Metswalle ena e mmedi e tsamaile jwalo hara pula eo e matla e nnileng ya nka fela metsotso ese mekae,  yare ha basa lebile motseng,  pula ya esa mme letsatsi la boela la hlaha ka marung fela lese leya madikelong. Batswadi ba bashemane bana bane ba ngongorehile haholo ho fumana hore bana ba bona ha bayo malapeng hara dipula tseo. Empa ba ile ba kokobela maikutlo haba boela ba ba bona ba hlaha ba bolokehile. Ha ele MmaPitso yena kaho elellwa hore ngwana wa hae Pitso ha eso kgutle,  a ilo botsa metswalle ya hae ka yena,  bona ba hlalosa hore ha esale ba arohana le yena a ile ho thunya dinonyana pela noka.  Ditaba tsa ho nyamela ha Pitso tsa fihla ho morena Masopha,  mme yena a laela banna le bahlanka ba motse wa hae wa Phokeng hotswa letsholo ho batlana le Pitso. Ha feta matsatsi a mmalwa Pitso a sa tholahale,  bohle bane ba mmatla bosiu le motsheare ka tshepo yaho mo fumana,  ha ele MmaPitso yena a dula a lla bosiu le motsheare ke nyamela ha ngwana wa hae ya inotshi,  ho sa tsebahale hore o jelwe ke ntja e feng ese lesapo.
P8	Ka mora selemo Pitso a timetse, Tiisetso le Tshokolo ba ilo kena sekolo metseng ya ditoropo ele ho qetella dithuto tsa bona. Batho bohle ba motse wa Phokeng bane base ba lebetse le hona ho tela Pitso,  ele ha bane ba dumela hore mohlomong o ile a jewa ke dibatana tsa naha. Lelapa la habo ene ele le leng la malapa a futsanehileng ho feta ohle a motse wa Phokeng ebile ba fetohile setsheisa sa barutehi. Batswadi ba Pitso bane ba se ba tsofetse ebile hose motho yaba thusang ka lapeng le hona ho hlokomela mehlatswana ya bona. Ka letsatsi le leng MmaPitso a ilo rwalla patsi haufi le noka jwaloka mehleng. Ha a ntse a rwalla jwalo a utlwa modumo wa sekupu se llang haufi le yena,  fela a sa bone monga sona,  ere a sa mametse leho qamaka jwalo,  ha a tadima ka hare ho metsi a bona letsha le dukeha,  mme ka mora nakwana ha hlaha setopo se seholo sa noha empa hlooho ya yona esa bonahale,  ka hodima setopo sena sa noha ho dutse mohlankana ya seng a tiile.
P9	MmaPitso: Joo weeejoweethusang! Pitso: Mme. Mme,  se tshohe hoba ke nna mora wa hao ya inotshi,  ke nna Pitso Mme. MmaPitso: (Ka ho makala)Pitso? Pitso ngwanaka,  na ke wena? Pitso: Ee ke nna Mme,  keya tseba hore wena le batho bohle ba motse wa Phokeng lene le dumela hore kese ke ile ka shwa,  empa haho jwalo. Jwale ke kopa o theole matshwafo mme o mmamedisise. MmaPitso: "jonna ngwanaka! Pitso: Ee,  e fela ele nna Mme,  yena mora wa haoMmaPitso kaho thaba a leka ho atamela letsheng ka monahano wa ho aka mora wa hae,  empa Pitso amo kgalema ka matla. Pitso: Tjhe Mme,  se atamele pela letsha lena,  le hona ho ama metsi a lona,  hobane Ntate aka tshoha a re timetsa ka bobedi ba rona,  mme ha se hlole ho eba le motho ya re bonang hape. Ema hona moo mme o mmamele."
P10	MmaPitso: Ho lokile ngwanaka,  empa ntatao eo o buang ka yena ke mang,  hobane ntatao ke mo siile lapeng kwana? Pitso: Ntate eo ke buang ka yena ke yona noha ena,  yena monga-madiba,  matla a bo-Nkgono le bo-Ntatemoholo a ikopantse ho bopa moya ole mong eleng yona noha ena. Nako yena yohle ha ntse ke timetse mahlong a lona,  ke ka tlasa thupello ya bona,  yona ya bo Nkgekge,  tlasetlase botebong ba letsha lena. Ke tla boela ke kgutlela lefatsheng la lona hape ka letsatsi le hlahlamang lena,  ka madungwadungwane. Jwale Ntate o rile keo hlalosetse hore o kgutlele motseng o ilo lokolla kgomo ya hae e kgunwana e nang le letheba le lesweu lekang motsu wa seqha phahleng ya yona,  mme manaka a yona a matsho ka mmala. MmaPitso: Empa ke tla e fumana kae kgomo ya mofuta o jwalo,  hoba hara mehlape yohle e motseng hake soka ke bona kgomo e jwalo ka eo?
P11	Pitso: O sa hopola kgomo ya Morena Masopha e nnileng ya tswala namane e kgunwana,  eo ho sakang ha tsejwa hore ene e felle kae? MmaPitso: (Ka ho makala) Ee,  kesa e hopola,  empa wena ngwanaka o e tsebella kae hobane mohla ene e nyamela keha wena ona le matsatsi a mabedi fela o hlahile? Pitso: Morena o ne a rata namane eo haholo hobane ene e ikgethile hara mehlape yohle e teng motseng wa hae. Fela leha e ille ya tswalwa hara mehlape ya hae,  hase ya hae. Morero wa yona ke o moholo o fetisang wa ho fepa ka lebese kapa yona nama. MmaPitso: Jwale hake sa utlwisisa,  hape bohle re nahanne hore kgale namane eo e shwele hoba ke dilemo jwale e nyametse.
P12	Pitso: Kelello ya motho wa lefatshe la lona e phakisa e tele,  le hona ho lebala kapele,  ke ka hoo wena Mme le batho ba motse wa Phokeng le nnileng la ntela leho dumella dipelo le dikello tsa lona ho hopola hore kese ke shwele,  fela jwalo ka namane eo. Tsebang ke hona hore tse phelang hase tse bonwang ka mahlo fela. MmaPitso: Jwale ha eba esa phela,  e sebakeng sefe? Pitso: "Ha esale e ntse e phela le mehlape yohle ya motse wa Phokeng. Ha esale e ntse e anya letswele la mma-yona jwaloka manamane ohle. Ha esale badisa ba ntse ba e batlela makgulo a matala mmoho le tse ding. E hodile ha jwale,  le dipoho hadi soka di kopana le yona,  jwale e hlwekile mme ha ena sekodi."
P13	MmaPitso: O hlalosa hore e sa ntse e phela,  hona keha jwang re sakang ra e bona nako ee kaofela? Pitso: Ebang ene eka ya bontshwahatswa mahlong a lona,  lene le tla e sebedisetsa mererong esa lokelang,  ka hoo,  bo-Nkgono le bo-Ntatemoholo ba nnile ba kwala mahlo a lona ka lera, mme ba e timetsa mahlong a lona ho fihlela ka letsatsi lena. Jwale tsamaya o hlalosetse Morena Masopha hore a laele badisana ho busetsa mehlape yohle motseng,  empa lekgetlong lena ba di busetse ka morao ho nako ya mehleng,  mehlape yohle e fihle motseng ha letsatsi lese le diketse. MmaPitso: Ebe hotla etsahala eng ka morao ho moo?
P14	Pitso: Bosiung bona dikgomo tsohle di seke tsa hangwa. Le tlohele manamane a iphepe ka lebese lohle,  mme ho seke ha eba le motho ya moholo esita le masea a tlang ho honwa lebese esita leho ja nama ya dikgomo bosiung bona. Dinkgo tsohle tsa lebese le teng ka matlung di tshollelwe menyakong ya masaka kaofela. Dipitsa tsa nama ya kgomo tse teng di robatswe ka ntle ho matlo bosiu kaofela.  Ha leka phethisa tsena tsohle,  kgomo eo ke buang ka yona eka boela ya bontshwahatsa mahlong a lona hape,  empa hale kase phethe tseo kaofela,  ha le kake la hlola le mpona mmoho le kgomo e kgunwana. MmaPitso: Jwale ho tla etsahala eng ha kgomo e kgunwana ese e hlahile mahlong a rona? Pitso: Ha le tsoha ka hora ya boraro mesong ya hosasa,  letla boela le bona kgomo eo lekgetlo la ho qetela.
P15	MmaPitso: Le kgetlo la ho qetela? Pitso: Ho jwalo. Ka yona nako eo,  le e kgannele kwano letsheng lena,  e hlajelwe teng mme le netefatse hore madi a yona a tsholohela ka letsheng lena,  bohle batla beng ba le teng kwano ba tshwanela ho binela nna le ntate dipina tse matla tsa sethuela,  mme le tjhese mokubetso mmoho le mpepa. Hoba Pitso a hlalose tseo tsohle,  noha ya boela ya mo nkela tlase botebong ba letsha,  mme modumo wa sekupu se neng se utlwahala se lla wa boela wa kgutsa,  ha boela ha thola hare tu! Ha ele MmaPitso yena a potlakela motseng ha Morena Masopha ho hlalosa ditaelo tsa noha mmoho le mora wa hae,  yare hoba morena a utlwe tseo tsohle,  a fana ka molao ho setjhaba sa hae ele ho bona hore na ebe tsena tseo MmaPitso a di hlalosang di tla hle di etsahale.
P16	Mehlape ya kena motseng ka mora hore letsatsi le dikele mme tsa tlohellwa hore manamane a iphepe ka lebese. Dinkgo tsa mabese tsa tshollelwa menyakong ya masaka. Dipitsa tsa nama ya kgomo tsa robatswa ka ntle bosiu kaofela. Ka hora ya boraro mesong ya letsatsi le latelang,  setjhaba sa motse sa fadimeleha ka ntle,  mme ba makala ba bona kgomo eo MmaPitso a buileng ka yona,  e eme ka maoto a yona ha tsohle tse e potapotileng di paqame ebile di kebisitse dihloho kaofela. Ka yona nako eo,  morena a laela banna ho kgannela kgomo eo letsheng,  moya ene ele o phodileng ebile o foka o leleka kgwedi le dinaledi sepakapakeng.  Hoba ba fihle letsheng leo,  kgomo ya hlajwa jwaloka ha ho laetswe,  mme madi a tshollellwa ka metsing. Pina ele e matla ya sethuela ebile e kgahlanyetswa ke modumo wa sekupu sa letlalo la pudumo. Yaba hoba metsi a kopane le madi,  letsha la qala ho dukeha,  mookodi wa tlala hohle sebakeng seo,  setsokotsane sa moya o batang haholo sa qalella,  empa bohle ba neng ba phuthehile moo ba se kgaotse ho bina le ho letsa sekupu.
P17	 Ho sale jwalo,  setopo sa noha sa boela sa iponahatsa hape,  mme Pitso a dutse ka hodimo ho sona jwaloka mehleng,  kgetlong lena Pitso one a tshwere letlalo la phoofolo e sa tsejweng,  ka hare ho lona ele ditaola tsa hae,  ka letsohong le leng a tshwere kgetsi ya meriana e phekolang mafu ohle a lefatshe. Moriri wa hae e le lenyetse le le lelele le folletsweng difaha tse phatsimang.  Pitso a boela a laela hore a fuwe mohatla wa kgomo eo e kgunwana,  ele lona letjhoba la hae mme a qalella ho ithoka;                             Ereng ke le qoqele.                    Hake qoqa eka leka qhahamisa ditsebe               Qhahamisang ditsebe le mmamele hake ipolela                   Kana ka thola batho bare keya ikgantsha             Athe haba tsebe hore taba boholo ke tsa semoya             Helang! Banna hake iketse ke mpa ke phethahatsa thomo                Thomo ya semoya ke e batlang banna ka dijase.
P18	                                            Ereng ke le qoqele                          Kana ka robala ka bontshwa ditaba                   Letsiritsiri hara mpa ya bosiu le ikeme ka lepaketla             Mmamasianoke ya tlwatlwarietse makwala a tetema ka maleng                    Dintja tsa hlaba moholo masea a wela diphuwana                         Motswetse a se hlaba a hlwephetsaka mamina '                           Matsale semabejane se kgaohile ka lehare                         Maholosiane a iphepile ka kokwana tsa mobung                                         Helang banna taba di mpe                                         Motjholoko kgetla diya wa                                Ha ele sorobe,  se tletse botsikwane.
P19	                               Banna mpheng letjhoba laka                                Mpheng letjhoba laka ke le bontshe tse sa bonweng                       Mpheng letjhoba laka ke phunyeletse dithaba ka lehare                                                       Mpheng letjhoba laka ke hahlaule dithota                                                                      Raketjeketje molamu wa kotjane                                                           Hake ya tshwara molamu ke tshwere tlantla                                                                       Ke tlantlile Mokone sefubeng                                                                         Nonyana tse tshweu Maholosiane                               Ke nna Pitso ngwana ya inotshi wa MmaPitso le SerameFeela                             Mosotho wa kgale one a hlalose                          A hlolose hore lebelo leya fela mme thota e sale. Yaba ho tloha mohlang oo,  Pitso le ba lelapa la habo ba tsebahala le hona ho hlompheha lefatshe ka bopharaPitso o tsebahetse ka neo yaho phekola mafu ohle a teng lefatsheng,  mme letsha leo a fumaneng thupello ho lona la tsebahala ka hore ke "Letsha la Badimo –Ha habo kgomo e Kgunwana."

images:

illustrations/pages/18200.png

translations:

