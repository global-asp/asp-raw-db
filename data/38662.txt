url:	https://africanstorybook.org/reader.php?id=38662&d=0&a=1
id:	38662
title:	Ḓuvha ḽa Vhashumi
author:	Lorato Trok
artist:	Fezile Twala
lang:	Setswana
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/38662.png
desc:	Heyi bugu ya tshiṱori i ṱalutshedza ḓivhazwakale nga ha Ḓuvha ḽa Vhashumi

page_text:

P1	——Ḓuvha ḽa Vhashumi ndi holodei ya lushaka ine ya vha hone nga ḽa 1 May Afrika Tshipembe.Heyi bugu ya tshiṱori i amba nga ha ḓivhazwakale ya yeneyo holodei ya lushaka na zwa uri ndi ngani i ya ndeme.
P2	“Matshelo ndi holodei ya lushaka, a thi khou ya tshikoloni,” ndi Mulweli a tshi amba na khotsi awe.“Na nṋe a thi shumi matshelo,” ndi khotsi vhane vha khou ralo.“Baba, ndi mini zwine vha zwi ita nga Duvha ḽa Vhashumi?”
P3	“Zwo luga ṅwananga, kha ri ndi mu vhudze nga ha Ḓuvha ḽa Vhashumi ḽa Mashangooṱhe,” ndi khotsi vha tshi fhindula.“Mafhungo o thoma musi vhashumi vha tshi lwela uri vha shume awara dza malo nga ḓuvha. Vho vha vha sa ṱoḓi u shuma awara dzi fhiraho malo nga ḓuvha.”
P4	“Vho vha vha tshi shuma awara nngana?” hu vhudzisa Mulweli.“Vho vha vha tshi anzela u shuma awara dza fumi kana dza fuminthihi nga ḓuvha,” ndi khotsi vha tshi fhindula“Nga ḽa 1 May 1886, vhashumi vha ngei Amerika vho ṱereka uri awara dzi fhungudzwe dzi vhe malo.”
P5	Muṅwe muthu o mbo ḓi posa bomo kha mapholisa musi hu tshi khou ṱerekiwa.“Nga murahu ha itea mini?” ndi Mulweli a tshi vhudzisa.“Vhashumi vhaṋa vho farwa nge vha posa yeneyo bomo. Vho mbo ḓi vhonwa mulandu nahone vha vhulawa,” ndi khotsi vha tshi fhindula nga u ongolowa.
P6	“Vhashumi u mona na shango ḽoṱhe, vho ṱerekela u vhulawa ha vhenevho vhashumi vhaṋa. Vhashumi vho mbo ḓi tikedzana nga vhuthihi.U bva zwezwo, ḓuvha ḽa 1 May ḽo mbo ḓi vha ḽa u lwela ha vhashumi zwiimo zwa khwine zwa u shuma,” ndi khotsi vha tshi anetshela.
P7	“Vhaṅwe vha vhidza ḽeneḽi ḓuvha uri ndi ‘May Day’. Ḓuvha ḽa u thoma ḽa May ḽo mbo ḓi dzhiiwa sa ḓuvha ḽa u lwela pfanelo dza vhashumi na ḽa uri hu vhe na vhuthihi kha vhashumi vhoṱhe. Ndi holodei ya lushaka mashangoni manzhi,” ndi khotsi vha tshi khou ṱalutshedza.
P8	“Nga Ḓuvha ḽa Vhashumi ngeno Afrika Tshipembe, ri ṱanganela na vhashumi vha dzimilioni u mona na shango ḽoṱhe kha u pembelela ḽeneḽi ḓuvha. Hu a dzudzanywa dziraḽi na mimatsho.”“Naa yo ḓi dzula i holodei ngeno Afrika Tshipembe u bva nga 1886?” ndi Mulweli a tshi vhudzisa.
P9	“Na luthihi!” ndi khotsi vha tshi khou sea. “Muvhuso wa tshiṱalula wo vha u sa ṱoḓi ri tshi pembelela ḓuvha ḽa u thoma ḽa May.Fhedzi madzangano a vhashumi o vhudza muvhuso a ri: ‘May Day ndi yashu. Ḓuvha ḽa 1 May ndi ḽashu!’”
P10	“U ṱereka ha vhashumi zwo thusa kha u fhelisa tshiṱalula. Ri tshi shumisa madzangano ashu a vhashumi, ro tamba tshipiḓa tsha ndeme kha u lwela pfanelo dza demokirasi,” ndi khotsi vhane vha khou amba.Khotsi vha a vhudzisa, “Ni nga humbulela uri dzi 1 May dzo vha lini holodei fhano?”
P11	“Eee, zwi nga vha zwo itea nga murahu ha tshiṱalula. Musi Afrika Tshipembe ḽo no wana demokirasi,” ndi Mulweli a tshi fhindula.Khotsi awe vha tenda nga ṱhoho, “Ndi ngoho. Naho ro i wana demokirasi, vhashumi vhanzhi vha kha ḓi lwela zwiimo zwa khwine zwa u shuma na muholo.”
P12	“Zwa zwino mafhungo anga nga ha ḓivhazwakale a guma henefha. Ndi khou ṱoḓa u ḓilugisela ḽa matshelo. Dzangano ḽanga ḽa vhashumi ḽo lugisela raḽi khulu hune ha ḓo vha hu na zwiambi zwa poḽitiki,” ndi khotsi vhane vha khou amba.“Na ene u tea u fhedzisa tshuṅwahaya yawe ṋamusi.”
P13	“Ho luga Baba. Zwino ndi a pfesesa uri ndi ngani ḓuvha ḽa u thoma ḽa May ḽi ḽa ndeme kha vhone na vhaṅwe vhashumi. Zwa zwino mushumo une nda vha nawo ndi wa tshikolo,” ndi Mulweli a tshi khou setshelela.
P14	——MbudzisoNdi ngani hu tshi pembelelwa Ḓuvha ḽa Vhashumi ṋamusi?Ḓuvha ḽa Vhashumi ḽi pembelelwa nga nḓila-ḓe? Ṱuṱuwedzani vhagudiswa uri vha vhudzise vhashumi vha tshitshavhani tsha havho nga ha mishumo yavho.
P15	——Bugu dza tsielano iyiḒuvha ḽa VhupfumedzaniḒuvha ḽa MbofholowoḒuvha ḽa VhufaḒuvha ḽa Pfaneleo dza VhathuḒuvha ḽa VhafumakadziḒuvha ḽa VhashumiḒuvha ḽa Vhaswa
P16	——Tshiṱori itshi tsho sikiwa na u ṅwalwa nga Tshivenḓa, sa tshipiḓa tsha thandela ya matheriaḽa a u vhala ya Zenex Ulwazi Lwethu ya 2020.

images:

illustrations/pages/1920000699.png
illustrations/pages/1920000299.png
illustrations/pages/1920000399.png
illustrations/pages/1920000499.png
illustrations/pages/1920000599.png
illustrations/pages/1920000699.png
illustrations/pages/1920000799.png
illustrations/pages/1920000899.png
illustrations/pages/1920000999.png
illustrations/pages/1920001099.png
illustrations/pages/1920001199.png
illustrations/pages/1920001299.png
illustrations/pages/1920001399.png

translations:

English (Translation)	Ḓuvha ḽa Vhashumi	id=38656
isiNdebele (Translation)	Ḓuvha ḽa Vhashumi	id=38657
isiXhosa (Translation)	Ḓuvha ḽa Vhashumi	id=38658
isiZulu (Translation)	Ḓuvha ḽa Vhashumi	id=38659
Sepedi (Translation)	Ḓuvha ḽa Vhashumi	id=38660
Sesotho (Translation)	Ḓuvha ḽa Vhashumi	id=38661
Siswati (Translation)	Ḓuvha ḽa Vhashumi	id=38663
Xitsonga (Translation)	Ḓuvha ḽa Vhashumi	id=38664
