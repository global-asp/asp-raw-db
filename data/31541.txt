url:	https://africanstorybook.org/reader.php?id=31541&d=0&a=1
id:	31541
title:	Musi we bisi khulukhulu ya lutombo ya lenga
author:	Ndivhuho  Mutsila
artist:	Mango Tree
lang:	Tshivenḓa
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/31541.png
desc:	Ambani na mme awe vho lindela u ya ḓoroboni nga bisi khulukhulu ya lutombo.

page_text:

P1	Luthihi nga ḓuvha, bisi khulukhulu ya lutombo i namedza vhathu vha kusi kwa ha Ambani ya vha isa ḓoroboni. Ndi lwa u thoma Ambani a tshi vhona bisi khulukhulu ngaurali. A vhala mafasiṱere, a wana a 9 a re afho hu no dzula vhanameli na fasiṱere ḽithihi ḽa mureli wa bisi.@@"Hu tea u vha hu na rou dza 9 dza zwidulo zwa vhanameli dzi re na zwidulo zwi no swika 6 kha rou nthihi," ndi Ambani a tshi elekanya. @@Arali zwine Ambani a khou elekanya zwi zwone, bisi khulukhulu dala i hwala vhanameli vhangana?
P2	Matshelo mme a Ambani vha ḓo ṱuwa nae ḓoroboni u mu rengela yunifomo ntswa ya tshikolo. Mme awe vha rengisa makumba a dauzeni nga R15. Kanzhi vha ita R450 nga vhege. Ndi dauzeni nngana dza makumba dzine dza ita uri vha ite R450? Kha vhege dza 4 (nṋa) dzo fhiraho, vho kona u vhulunga hafu ya tshelede ye vha i wana u itela u renga yunifomo ntswa ya Ambani.@ @Ni nga kona u wana uri vho vhulunga vhugai kha vhege dza 4?
P3	Ho no fhira miṅwedzi miraru zwino tshee Ambani a tshimbila nga bisi. Ha tsha kona u konḓelela u lindela!@ @Matshelo ndi ḓuvha ḽihulwane vhukuma. O vha o no dzhena nguvhoni nga iri ya vhusumbe, fhedzi khofhe dze vhutoto! Mihumbulo yawe i khou ṱanḓulukana. Ṱhohoni yawe hu bvuma lwendo lwa u ya ḓiroboni. Nga hafu u bva kha iri ya ṱahe, vhusiku, ndi musi Ambani a sa athu fara khofhe.
P4	Mme a Ambani vha mu vusa nga iri ya sumbe matsheloni maṅwe na maṅwe. Ṋamusi o tou vuwa nga ene muṋe nga iri ya vhurathi, naho madekwe o sala a tshi fara khofhe nga iri ya vhufumithihi.@ @Nga iri ya vhusumbe ndi musi o no ṱamba na u ambara, o lindela u dzhena nḓilani. Ambani o eḓela hani vhusiku ha mulovha?
P5	Nga kotara u ya kha iri ya ṱahe Ambani na mme awe vha mbo swika vhuimabisi. Bisi khulukhulu ya lutombo i anzela u swika nga iri ya malo.@ @Mme a Ambani vha sedza watshi yavho. Zwa zwino iyi bisi khulukhulu ya lutombo yo no ḓi lenga nga minete ya fumiṱhanu. "Musi iyi bisi i a fara tshifhinga. Mulandu hu nga vha hu mini?" vha ralo vha tshi amba.
P6	Hu si kale ha mbo swika vhaṅwe vhathu vhanzhi afha vhuimabisi. Na vhenevha vha vho thoma u sedza watshi dzavho vha tshi vhudzisa nga tshilengo tsha bisi. "Yo no vha iri ya ṱahe zwino. Ndi ḓo lenga u swika mushumoni!" hu amba vhaṅwe munna vha re na phanḓa, vho ambaraho suthu ya lutombo.@ @Kha vhathu vhoṱhe, Ambani na mme awe ndi vhone vho no lindelesaho. Kha Ambani, zwi vho tou nga ho no fhela awara nnzhi-nnzhi. Fhedzi zwo vha zwi songo ralo. Ho no fhela tshifhinga tshingafhani vho lindela?
P7	Ambani zwi khou mu dina. "Yunifomo yanga ri ḓo vhuya ra i renga?" u vhudzisa mme awe.@ @Ambani a vhalela a wana uri lwendo lwa u ya ḓoroboni na u vhuya lu ḓo dzhia awara dza 4. Awara ya u ya, awara dza 2 (mbili) dza u renga na awara ya 1 (nthihi) ya u vhuya. "Ndi khou tea u tamba bola ya milenzhe na khonani dzanga nga iri ya vhuvhili. Ngavhe bisi i tshi ṱavhanya ya swika, zwa sa ralo ri ḓo lenga u vhuya."
P8	Vha lindela vho lindela. Ambani u vho lila zwino. Vhavhili kha vho lindelaho vha bva mudubani vha humela mahayani. Vhaṅwe maṱo a kha watshi dzavho.@ @"Ri songo fhela mbilu. Ndi a fulufhela bisi i ḓo swika hu si kale," ndi mme a Ambani vha tshi vhudza vhaṅwe. "Ndi khou ṱoḓou ya hayani, nṋe!" ndi Ambani a tshi vhovhola. "Kha ri lindele minetenyana ya fumi," vha tshi mu kwengweledza. Arali bisi ya vha i sa athu swika nga hafu u bva kha iri ya ṱahe, ri ḓo ṱuwa."
P9	Khathihi fhedzi ha pfala muungo wa bisi i tshi gonya na bada. "Khezwo, ndo ni vhudza," hu amba mme a Ambani. "Ndi hafu u bva kha iri ya ṱahe, koroo! Ri ḓo renga nga u ṱavhanya. Arali bisi ya ṱavhanya u takuwa ḓoroboni, ri ḓo swika hayani bola ya vhoiwe i sa athu thoma."@ @Ambani a phumula miṱodzi. Milenzhe yawe yo vha i tshi khou rema. O vha o neta. U tou ri u dzhena lini bisini.
P10	Vhathu vho mangala vhukuma vha tshi vhona hu si bisi khulukhulu ya lutombo. Ndi kubisana kutswuku. Ambani a tshi vhala mafasiṱere akwo a wana e a 4 fhedzi kha lurumbu luthihi.  "Mmawe," hu amba Ambani, "hoku kubisi ndi kuṱukuṱuku kha heiḽa bisi dala. Vhathu vha no khou ya ḓoroboni a vha nga fheleli."@ @Ni a tendelana na Ambani? Ni nga kona u humbulela uri kubisi kuṱuku kutswuku ku nga hwala vhathu vhangana?
P11	"Inwi ni a ḽesa mbilu Ambani, ndi mme awe vha tshi mu swaswedza/kolela. "Roṱhe vhe ra lindela ri ḓo wana vhudzulo."@ @"Kha ri ṱavhanye ri dzhene ri wane vhudzulo ha khwiṋe. Ndi riṋe vhe ra lindelesa!"
P12	Ambani na mme awe vha mbo namela bisi. Vha tevhelwa nga vhaṅwe vhanameli vha 9 vhe vha vha vhe kha muduba. "Vhathu vhoṱhe vha ḓo lingana afha bisini?" Hu vhudzisa Ambani.@ @U khou kona u zwi vhona uri hu na miduba ya 4 ya zwidulo afha bisini, ine khayo ha vha na zwidulo zwa 2 kha lurumbu luṅwe na zwa 2 kha luḽa luṅwe lurumbu. Hu na zwidulo zwingana zwo ṱangana zwoṱhe? Vhathu avha vha re mudubani vha ḓo fhelela vhoṱhe?
P13	Ambani na mme awe vha dzula kha zwidulo zwa 2 zwa phanḓa, tsini na muṋango. Vho dzula fhethu hune vha kona u ṱharamuwa nahone vha a kona u vhona zwannḓa zwavhuḓi.@@Ambani a vhala a wana hu na vhathu vha 6 vhane vha kha ḓi tou bva u dzhena mudubani. "Zwi amba uri hu na vhanameli vha 17 vho ṱangana vhoṱhe," ndi Ambani a tshi elekanya. "Mmawe, vhunzhi ha vhathu vha ḓo wana vhudzulo," u vhudza mme awe. "Ndi muthu muthihi fhedzi ane a ḓo tea u tshimbila o ima."@ @Ambani o vhala zwone?
P14	Bisi yo no ḓala zwino. Mureli wayo vha mbo vala mahothi, ya takuwa. Ngei nnḓa ha mbo pfala phosho. Ambani na vhaṅwe vha nameli ngae vha ṱodzimela nnḓa nga mafasiṱere.@ @Hu vhonala hu na vhathu vhaṅwe hafhu vha no khou pandamedza bisi. Vha a vhidzilela "Kha vha ime! Kha vha ime! Na riṋe ri khou ṱoḓou namela." Tshukhwi, vho no lenga. Ambani na mme awe vha pfa vha tshi pfela vhuṱungu avha vhathu vhe vha siiwa nga bisi.
P15	Mme a Ambani vha vhudzisa mureli, "Khezwi vha songo ḓa nga iḽa bisi khulukhulu ya lutombo?" "Yo tshinyala mulovha," hu amba mureili. "Hoku kubisana kutswuku ndi kwone fhedzi kwe kwa vha ku tshi nga shumiswa."@ @"Zwino vhaḽa vhathu vho salaho?" Mme a Ambani vha vhudzisa mureili. "Vhone vha songo vhilahela," hu fhindula mureili, "Ṋamusi ndi ḓo ita dziṅwe nyendo mbili."@ @Ambani a thetshelesa zwine zwa khou ambiwa. Nomboro dza thoma u vhilingana ṱhohoni yawe.
P16	Ambani a vhala zwidulo hafhu. "Heyi bisi i hwala vhathu vha 20, vha 16 vho dzula ngeno vha 4 vho tou ima."@ @"Bisi iyi i nga ita nyendo nngana uri i kone u hwalela vhanameli vha 100 ḓoroboni? Vha 200 kana vha 150 vhone?" u ralo a tshi ḓivhudzisa. Inwi ni nga kona u wana phindulo?@ @Ambani ho ngo takala zwone. Hu si kale u ḓo vha e na yunifomo ntswa. U bva afho bisi i ḓo vha humisela hayani, tshifhinga tsha u tamba bola tshi tshee hone.

images:

illustrations/pages/11446.png
illustrations/pages/11446.png
illustrations/pages/11447.png
illustrations/pages/11448.png
illustrations/pages/11449.png
illustrations/pages/11450.png
illustrations/pages/11451.png
illustrations/pages/11452.png
illustrations/pages/11453.png
illustrations/pages/11454.png
illustrations/pages/11455.png
illustrations/pages/11456.png
illustrations/pages/11457.png
illustrations/pages/11458.png
illustrations/pages/11459.png
illustrations/pages/11460.png
illustrations/pages/11461.png

translations:

Afrikaans (Translation)	Groot blou bus	id=20051
Afrikaans (Translation)	Toe die groot, blou bus laat was	id=31531
Anii (Adaptation)	Bɔɔsʊ buruu abʊmbɔnɔ	id=24786
ChiShona (Translation)	Bhazi Hombe reBhuruu	id=23148
ChiTonga (Translation)	Ibbasi Lyangu Lipati Lya Bbulu	id=18635
CiNyanja (Translation)	Basi Ikulu Yobilibila	id=18614
English (Original)	Big blue bus	id=12083
English (Adaptation)	When the big blue bus was late	id=20309
French (Translation)	Le Grand Bus Bleu	id=13271
Fulfulde Mbororoore (Translation)	Moota Njahoowa Luumo	id=32057
Hausa (Nigeria) (Translation)	Babbar shuɗiyar mota	id=22053
IciBemba (Translation)	Saaca  Iikulu Iyabuluu	id=18579
Igbo (Translation)	Ugbọala bọsụ ojii ukwu	id=22156
isiNdebele (Translation)	Mhlana ibhesi ifika ngemva kwesikhathi	id=20828
isiNdebele (Translation)	Ibhesi ekulu ehlaza sasibhakabhaka	id=21919
isiXhosa (Translation)	Ibhasi enkulu emzuba	id=16549
isiXhosa (Translation)	Ibhasi enkulu ezuba	id=17502
isiXhosa (Translation)	Mhla ubhazabhaza webhasi ebhulowu akafika	id=31416
isiZulu (Translation)	Ibhasi Enkulu Eluhlaza Okwe Sibhakabhaka	id=16207
isiZulu (Adaptation)	Ibhasi elikhulu eliluhlaza	id=17335
isiZulu (Translation)	Mzukwana ibhasi lifika emva kwesikhathi	id=20688
Kinyarwanda (Translation)	Bisi Nini Y'ubururu	id=17456
Kiswahili (Translation)	Basi kubwa la bluu	id=12428
Kiswahili (Translation)	Wakati basi kubwa la bluu lilipochelewa	id=22637
Lámnsoʼ (Translation)	Mótù wo faŋèn wo wù kiʼ blùu	id=22272
Luganda (Translation)	Baasi ennene eya bululu	id=13122
Lunyole (Translation)	Ebbasi  Embala Eya  Bbululu	id=13438
Lunyole (Translation)	Ebbasi Embala Eya Bbulu	id=13608
Lusoga (Translation)	Baasi ya bbululu embede	id=25573
Ng’aturkana (Translation)	Amotoka Napus Naapolon	id=12730
Oluwanga (Translation)	Omutoka Omukali Kwe Lilesi	id=12934
Portuguese (Translation)	Grande Autocarro Azul	id=16097
Sepedi (Translation)	Pese ye kgolo ye talalerata	id=17993
Sepedi (Translation)	Pese ye kgolo e šaletše	id=31537
Sesotho (South Africa) (Translation)	Bese ya mmala wa botala ba lehodimo	id=20023
Sesotho (South Africa) (Translation)	Ha bese e kgolo e bolou e siilwe ke nako	id=20835
Setswana (Translation)	Bese e Kgolo ya Mmala wa Botala jwa Legodimo	id=17644
Setswana (Translation)	Fa bese e kgolo e e talaloapi e le thari	id=31412
SiLozi (Translation)	Mbasi Yaka Yamubala Wa Mbilu	id=18562
Siswati (Translation)	Ibhasi lenkhulu leluhlata kwesibhakabhaka	id=20782
Siswati (Translation)	Ibhasi lenkhulu leluhlata sasibhakabhaka	id=21512
Tshivenḓa (Translation)	Bisi khulwane dala	id=18286
Xitsonga (Translation)	Bazi lerikulu ra muhlovo wa wasi	id=18988
Xitsonga (Translation)	Ku hlwela ka bazi lerikulu ra wasi	id=31449
