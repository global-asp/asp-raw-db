url:	http://africanstorybook.org/reader.php?id=10521&d=0&a=1
id:	10521
title:	Mulongo Ni Wanasilikhe (Revised)
author:	Stella Maris Namae
artist:	Natalie Propa
lang:	Lumasaaba
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/10521.png
desc:	There is a drought and Mulongo and his family are searching for food. They find a rich plantation and the owner lets them eat his crops. But they must pay a very high price for their food.

page_text:

P1	Khaleekho abawo umusani bari Mulongo ni mukhasi wewe Nambuya ni babaana babwe,  Mukhwawa ni Namono. Ne mushyaalo syaabwe mu kwamo itsala. Baaba bamenyamo boosi batsya tsaka khuhiima nikhuhenza byekhulya musisaali.
P2	Sifukhu sitwela Mulongo numukhasi ni babaana baakhalaho khukhwingila mu sisaali mukari muwene. Bakenda,  bakenda bolesa angolobe nga sibanyola shindu ta. Nambuya walomela Mulongo,  "ni khwisyendekho lundi mukari." Mulongo warangila nabo balondakho.
P3	Khanga busa! Mulongo wabona lusikhu lulayi lulwene inga mulimo biilyo bikali. Mulongo walanga umukhasi we ari "iliwo lusukhu mulimo nibiilyo ni bibindi,  imbo lwanaanu?" Bakenda boola mulusukhu,  ne akariwo baboona intsu. Bema balola iiyi ni nayi inga sibabona mundu ta. Ne yeba nga itsala yabaminyile nalundi yaba bwilabulye,  bakhalaho bikhaale balinde umwene hango.
P4	Khangubusa! Bawulira sisindu sihelera inyuma wetsu. Baarya naabi. Inga niba shebukha baabona wanesilikhe. Wanesilikhe wabareeba mwikhono lye tsisasani,  "lnywe nanu,  mukanasi" Mulongo waloma ari "Khwitsile inga khuentsa byekhulya. Ltsala yakwa musibala syeefe."
P5	Wanasilikhe wabaha biilyo baalya bakona. Kumutikhinyi wanesilikhe waloma Nambuya ari,  "kana uteekhe Mukhawana imulye inga nakobole." Wanesilikhe naatsya,  Mulongo wastya khuyima tsisolo. Naakobola waloma umkhasi khutekha inyama yesolo babihile wanesilikhe. Wabulula Mukhwana wamuloma khuniina kuyembe kusiimbe naabi ebise.
P6	Wanesilikhe naakobola,  khangukho wareeba ari "utekhere Mukhwana?" Umukhasi wa Mulongo wa fukilila. Wanesilikhe warakila inyama inga enukuna. Nga wamalile,  lundi waloma Nambuya ari "kumukamba utekhe Namono."
P7	Nibwasya,  Mulongo numukhasi bakhola inga nibakhola syangolobe. Bateekhe inyama yesole lundi baniinisa Namono khukhwibisa mu kuyembe. Wanesilikhe wakobola wareeba ari,  "watekhele Namono?" Nambuya wabeha ari,  "namutekhele."
P8	Inga wamalikhe khulya,  Wanesilikhe walakila Nambuya khutekha umusetsawe buusya. Sino syamurisa nalundi syehembelesa Nambuya naabi. Ne Mulongo wamuloma ari anarela tsinyama atekhele wanesilikhe. Naamala khumulerera Inyama,  Mulongo waniina mukuyembe.
P9	Inga bwilabula wanesirikhe wakobola. Nambuya wamuwa inyama yesi atekhele. Wanesikihe wakilya ni kumulungo waaloma Nambuya ari "kumukamba itekha wamweene."
P10	Sifukhu isyo,  Wanesilikhe akobola khangukho waalya inyama inga ebaasa ari iya Nambuya. Imbuka yabirawo ifiti ili. Wanesilikhe watsya wakona mukuyembe asi. Inga nio alikonele lilo watitukha,  bibindu inga kametsi byammutsutsukhakho. Inga wimyenelesa wabona biibi byonmundu nalundi inga bili khuwunya buubi. Namono inda yamushukhakho warakikha khunyalala. Byakwa khu wanesilikhe.
P11	Wanesilikhe wakalama khu khuyembe wabona Mulongo numuksi ni babaana. Wanesilikhe wisuunda ni busungu. Nihabweneho wanesilikhe wakhakaho aniine kuyembe nenga anyala ta. Mulongo wambasakho khangu wayiiya khamakhesi khumuwomela Wanesilikhe. Walomera wanesilikhe "sinakhubela syangu khuniina siinga wiboha kumukosi mumilo wamala watumira iffe khwakhuyeta khukhukweesa uniine."
P12	Wanesilikhe watimaka muntsu wakobola ni kumukosi kusiro,  wakwiibowa mumiro nio wakutsukutsila Mulongo. Mulongo ni umukhasi,  nababaana behee babusa kamaani kabwe boosi khukwesa inga baborora kumukosi khusakya tsekuyumbe. Kumukosi kwiyongera khumukoka. Wanesilikhe watamba huheela waafa. Mulongo numukhasi ni babaana barula khukuyembe. Baatsya beliilisa hango ni bibindu bya Wanesilikhe.

images:

illustrations/pages/8114.png
illustrations/pages/8111.png
illustrations/pages/8112.png
illustrations/pages/8113.png
illustrations/pages/8114.png
illustrations/pages/8115.png
illustrations/pages/8116.png
illustrations/pages/8117.png
illustrations/pages/8118.png
illustrations/pages/8119.png
illustrations/pages/8120.png
illustrations/pages/8121.png
illustrations/pages/8122.png

translations:

Amharic (Translation)	ጭራቆች ደደቦች ናቸው	id=21182
English (Translation)	Mulongo and the Ogre	id=9127
English (Adaptation)	Ogres Are Stupid	id=20886
French (Translation)	Mulongo Et L'ogre	id=10699
Kiswahili (Translation)	Majitu Ni Wajinga	id=21138
Luganda (Translation)	Bawazzike Ba Siiru	id=21060
Lumasaaba (Original)	Mulongo Ni Wanasilikhe	id=9126
Ng’aturkana (Translation)	Ebang’Aka Ng’Ibuin	id=21132
Tigrigna (Translation)	ሕንጉጉ ሕማቓት እዮሞ	id=21103
