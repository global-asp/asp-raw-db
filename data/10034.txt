url:	http://africanstorybook.org/reader.php?id=10034&d=0&a=1
id:	10034
title:	Ayawa Kakaye
author:	Plan Niger - Projet NECS - Usaid
artist:	Catherine Groenewald
lang:	Kanuri
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/10034.png
desc:	Sa kaanju awaya cəbbafiya

page_text:

P1	Jurwu kakaye jauro shawa. Curonjun argǝm-a ngawuɍi-a doya-a kada. Ngalwonjadǝ ayawa. Kakadǝ diwuwanju ngǝwu yaye,  asǝrnin wumaa sǝrawo. Ngǝwuro fanjuro bowosǝgǝna. Asǝrnju kada wulsǝgǝna. Amma awo fal gǝrasiyi. Na ayawanju cǝbbafidǝa.
P2	Yim laa jowo kura kajǝmba kausun fuwu fado kakayen gǝnagada kirukko. Tiro awi faida jowo adiye yekkiya,  wuro jowoni sawowuye yeno. Gǝre jowodǝyen kalu ayawaye tǝrǝm sa sanin kaka sǝsǝwarji. Ndororo kakaa kiworǝkko: "Awi faida kalu ayawaye aniye wo? Awo jaawuro sinadǝ: "Kaluwani ayawaye sawowuye." yeno."
P3	Kaka-a kareyanju-a (Kalu ayawaye,  jowo kura kajǝmba,  ayawa) rumia,  ajammǝmi. Kaka wawo laa moworo yaniyero sinodo. "Kaka awo dimidǝa marne kolle rukke." Feroma awo wullǝkkǝna de. Kakaye bare garda dimmi yenniya,  ngǝrǝmbaro leyekko.
P4	Walgekkǝniya,  kaka deyan napkada amma jowo-a ayawa-a nga bawo. "Kaka nda jowo-a kalu ayawa-a ayawa-a kareya gade-a?" Asǝrrammiro yadǝkkǝna yeno. Karwuni nga kuttu.
P5	Ngawo kawu yindiyen,  kaka ngimnjuro sunode kanju njuttuwuyedǝa wukkudǝkko yeno. Cinnadǝa kayekkǝniya kala ayawa bafǝna kamseyen. Dawu ngimbedǝn jowo kakaye kura sawowuyedǝ gǝnagada. Cidiya borwo dina laayen. Lennǝkke kala ajappa adǝa fanngekko.
P6	Kaka yilje bowosenniya,  njǝrakkekko. Awi dimi kanidǝa sukkude duwan. Jǝkkǝkke kanjudǝa kikkadǝkko. Awi mǝmǝsmidǝ cǝne siworo. Koronjudǝ asǝrramnjudǝa nokkǝna gairo fanji.
P7	Wayenniya,  sa kaka yaniyero kadinniya,  jǝkkǝkke ayawadǝa roroanjuro leyekko. Ayawa kada basafǝna nayeyekko. Fal ngokke kalwunin gǝrayekko. Jowodǝa jakkekkiya,  duwan ngawo fadoyen lekke ayawadǝa gigǝrǝkko. Ayawa kǝji adǝ gaidǝa ngalte tambǝkkǝni.
P8	Wayenniya,  Kaka jurwun kǝɍijuwo cuttuluwi duwon,  laskkǝkke ngimnjudǝro ayawa roro kǝrgaakko. Tandi samma basafǝna. Kanadi tiyere ayawa dewu ngoyekko. Hangallayen luwo dikki duwon kaka taɍian casarai fangekko. Sadǝn ayawani kalwun gǝrakke fuwunjuyen koyekko.
P9	Wayenniya,  kasuwu. Kaka sǝwa lǝp kǝnǝmmin ciyen. Kulum doya-a ayawa-a kasuwuro ladoro cadi. Yimdǝ duwan fanjuro lekkǝni. Amma yimbin kunden yaye sai sǝdaiya.
P10	Sa laa kajiri,  yani-a bawani-a kaka-a bowonsera. Bowodudǝye curonju nokkǝna. Bune yimdiyedǝ,  kǝnǝmbo boyekkiya,  adǝ fuwun kare wunduyema ndallǝkkiwawo yekko. Yim adǝ tiyini ngar fanjǝna.

images:

illustrations/pages/1360.png
illustrations/pages/1361.png
illustrations/pages/1360.png
illustrations/pages/1362.png
illustrations/pages/1363.png
illustrations/pages/1364.png
illustrations/pages/1366.png
illustrations/pages/1368.png
illustrations/pages/1369.png
illustrations/pages/1370.png
illustrations/pages/1371.png

translations:

Ekegusii (Translation)	Amatoke A’Baba	id=2371
English (Original)	Grandma's Bananas	id=2094
French (Translation)	Les Bananes De Grand-Mère	id=9956
Fulfulde (Translation)	Bananaaje Maamiyo Debbo	id=10008
Hausa (Translation)	Ayabar Kaka	id=9974
Kikamba (Translation)	Maiũ Ma Sũsũ	id=2367
Kiswahili (Translation)	Ndizi Za Bibi	id=15942
Lugbarati (Translation)	Dede Ma A’Bua	id=2368
Lugbarati (Official) (Translation)	Dede Vile A’Bua Ri	id=8749
Lumasaaba (Translation)	Kamarofu Ka Kuukhu	id=3095
Maa (Translation)	Ilmaisurîn Le Kokoô	id=2742
Oluwanga (Translation)	Amaremwa Ka Kukhu	id=2370
Zarma (Translation)	Ay Kaayi Banaaney	id=10099
