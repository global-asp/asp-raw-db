url:	http://africanstorybook.org/reader.php?id=3140&d=0&a=1
id:	3140
title:	Mke Mti
author:	Mutugi Kamundi
artist:	Jemma Kahn
lang:	Kiswahili
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/3140.png
desc:	Mzee ana kila kitu anachotaka – ila mke. Hivyo anachonga mmoja kutoka mtini.  Vijana wanaume kutoka kijiji jirani wanaamua kwamba mke huyu ni mrembo sana kwa mzee huyu kwa hivyo wanamuiba. Anahuzunika sana na kufanya kila njia ya kumpata.

page_text:

P1	Hapo zamani za kale,  paliishi mzee aliyekuwa tajiri wa kila kitu – shamba kubwa lenye rutuba,  ng'ombe,  na mbuzi. Lakini jinsi alivyokuwa akizeeka ndivyo alivyokuwa akihuzunika kwani alikosa kitu fulani. Hakuwa na mke.
P2	Alipokuwa chini ya mti siku moja,  alipata wazo zuri sana. Sasa kama hatapata mke,  labda atajitengenezea mmoja.
P3	Sasa akaanza kazi ya kumchonga mke kutoka kwa gogo la mti. Wakati alikuwa amemaliza kuchonga sanamu,  aliigusa macho ikaanza kuona. Kisha aliipulizia pumzi ikawa hai.
P4	Akawa mwanamke mrembo zaidi ya wote aliokuwa ameona. Alipiga magoti mbele yake na kumwomba awe mkewe.
P5	Yule mume alimvisha kimori,  shanga,  na mkufu wa kichwani,  ishara kwamba alikuwa ameolewa. Kisha alimjengea nyumba kwa matope na nyasi. "Ninakuomba kitu kimoja tu," jamaa alisema. "Usimwambie mtu yeyote mahali ulikotoka."
P6	Lakini kabla ya kipindi kirefu,  vijana kutoka kijiji jirani walianza kusema,  "Inawezekanaje mzee kama huyu kumwoa msichana mrembo namna hii!" Basi wakaamua kumwiba msichana yule wampeleke kijijini kwao.
P7	Mkewe alipoibiwa,  mzee alihuzunika sana. Alihisi kwamba hangeishi bila mkewe. Lakini akafikiria,  "Labda nikipata kitu chochote kutoka kwake nitapata faraja." Kwa hivyo,  alituma njiwa wawili wakamtafute mkewe,  wamwimbie na wamletee kitu chochote kutoka kwa mkewe.
P8	Walipomwona walimwimbia wimbo mtamu katika lugha ya ndege: Mke mti,  mke mti,  Mrembo kuliko wote,  Tumetumwa na mumeo,  Tunakujia kimori,  Turudishe kwa mumeo,  Asije kukusahau.
P9	Aliwapa Kimori chake wakapuruka,  juu ya milima,  juu ya mito,  hadi wakarudi kwa mumewe. Mzee alipokea kimori akakishika usoni mwake kwa furaha akapata faraja.
P10	Lakini hiyo faraja haikudumu muda mrefu: Aliwatuma wale njiwa tena wakamwimbie mkewe: Mke mti,  mke mti,  Mrembo kuliko wote,  Tumetumwa na mumeo,  Tunakujia mkufu Turudishe kwa mumeo,  Asije kukusahau. Basi wakarudi tena wakibeba mkufu ambao ulikuwa ishara ya mwanamke aliyeolewa.
P11	Aliuchukuwa ule mkufu wa kichwani akapata faraja ya mke wake aliyekuwa katika kijiji cha watu wengine. Baada ya muda mfupi aliwaita njiwa tena,  akawatuma kwa mkewe tena wakamwimbie: Mke mti,  mke mti,  Mrembo kuliko wote,  Tumetumwa na mumeo,  Ataka maisha yako,  Turudishe kwa mumeo,  Asije kukusahau.
P12	Kwa hivyo,  walienda tena mara ya tatu wakatua mabegani mwake. Walipokuwa wakiimba,  kila njiwa alikuwa akidona na kumng'oa jicho. Punde si punde,  akageuka na kuwa sanamu. Miguu na mikono yake ilidondoka. Kichwa vilevile kilianguka. Akaanguka chini,  pu!
P13	Mumewe alilisukuma lile gogo la sanamu kwenye mto. Akalisimamisha upande wa mizizi ukiwa majini. Na baada ya kupata maji na kupigwa na miale ya jua lile gogo liliota majani tena kama zamani.
P14	Na wakati upepo uvumapo, majani yake hushusha pumzi kama vile mwanamke hushusha pumzi anapotamani kumwona mumewe.

images:

illustrations/pages/2580.png
illustrations/pages/2584.png
illustrations/pages/2585.png
illustrations/pages/2583.png
illustrations/pages/2586.png
illustrations/pages/2587.png
illustrations/pages/2588.png
illustrations/pages/2589.png
illustrations/pages/2590.png
illustrations/pages/2591.png
illustrations/pages/2592.png
illustrations/pages/2581.png
illustrations/pages/2582.png
illustrations/pages/2593.png
illustrations/pages/2580.png

translations:

Aringati (Translation)	Ife Ũkú Ru Rĩ	id=7527
English (Original)	The Tree Wife	id=2595
isiXhosa (Translation)	Inkosikazi Eyenziwe Ngomthi	id=3137
isiZulu (Translation)	Unkosikazi Oyisihlahla	id=3138
isiZulu (Adaptation)	Unkosikazi Oyisihlahla	id=14188
Kikamba (Translation)	Kiveti Kya Muti	id=3139
Luganda (Translation)	Omukazi Eyava Mu Muti	id=3141
Lugbarati (Translation)	Oku Pati Ru Ri	id=2712
Lumasaaba (Translation)	Umukhasi We Mu Kusaala	id=7243
Lunyole (Translation)	Omuhasi Womu Musaala	id=3142
Maa (Translation)	Enkitók Naguatúno	id=2816
Oluwanga (Translation)	Omukhasi Musala	id=3143
Sepedi (Translation)	Mosadi Wa Sehlare	id=7244
Sesotho (Lesotho) (Translation)	Mosali Oa Sefate	id=3144
Sesotho (Lesotho) (Translation)	Mosali Wa Sefate	id=10370
Setswana (Translation)	Mosadi Wa Setlhare	id=7242
