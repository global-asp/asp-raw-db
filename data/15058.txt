url:	http://africanstorybook.org/reader.php?id=15058&d=0&a=1
id:	15058
title:	Anansi  Wùn Kibóŋaàrí Keé Ndzəv Ki
author:	Beatrice Tafon Takeh
artist:	Wiehan de Jager
lang:	Lámnsoʼ
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/15058.png
desc:	Anansi yòʼ-oò ló a kòŋ ji wùn ŋkar rə yee kibóŋaàrí keé ndzəv jav a ́ réʼ ye yì-iì rəʼtìnè. Bìʼ bey

page_text:

P1	Yì-iì dzə̀ é kishíiy kímóʼ kí,  Anansi woo Taàŋgám nèn kàv réʼ fo wun kiboo. Dzə̀ réʼ a yí-iì rùnkír é ŋàŋ féyì,  e kfə̀n a rə̀ʼtìn. Wu ̀ nèn lì ghán,  e tòn réʼ rəy,  e dzə̀ʼə̀m,  ji wun yí.
P2	Kù mo Anansi loòn ji wun lúm shúu mbìyi,  wìr nèn kùmrì shuú lav. Anansi kónsí jii, "Nyaa mò,  kee ben ki dzə̀ ka? Fen-ee wáa dzə́ la və̀neey?" Yii bèy,  wù ku yòʼ mvə̀ʼ shúu lav. Wù nèn tò a dzə̀ e kibóŋaàrí keé ndzəv kí wùn a kí dór ne,  a làv làvìn. Kí nèn yòŋ e Anansi jii,  "Kii wò,  ku màʼtì,  é m nəə́ é lav. M dù ghán lán ntàm e da feyì,  e ghàn,  shúu táŋ mo,  a m sí toóŋe jíŋ tooŋén." Yii bèy,  a yi-ii dzə̀ Anansi yeèle, e shaà ji wù maʼti,  é wù wáa nəə́ e lav.
P3	Anansi-ii kam feyì ji bó yòʼ dzə̀ kí kòóy á ji wun wìr jav réʼ rə́ ntay ye yí-iì rəʼtìnè. Kìn ŋgaàŋ dzə̀ la? Wù nèn bà kiŋaamè ke ntaŋ. Kù mo kibóŋaàrí kí dzə̀ʼə̀mèn é kidàŋ ke viyikìr,  e nèn a ràmsì kiwó ji wun fəər a réʼ shó. Anansi wám kitáv́n jii "ŋaà̀ri wó yée yòʼ ráné! Yòʼ dzə̀ à wàa yikír e wóo e dzə̀ne. Dù,  e sù wóo." Rúrú,  wó kibóŋaàríi yòʼ-oò ló a ran. Kí nèn ŋàʼáy,  e ŋàŋrì,  e sə̀y é ndzəv,  e sù wó,  e nèn kfə̀n a ŋàŋrì,  a kfən e bàm.
P4	And Turtle began crawling slowly away to his house. Yii bèy,  a Anansi kéʼ ne,  a mèyrì réʼ rəy kintáŋ kintáŋ. Kibóŋaàrí kí loò kfən,  e nèn yèn,  a réʼrə́yi máy ne e dzə̀m. Kibóŋaàrí kí leéy Anansi,  e nèn sùúy sho jii,  "Beerì wò wo à biin mo ji wòsò yíkír. A dzə̀ ji à lo, à waà dzə e mǒ ghaa lav,  kii wò à kù wìy,  e m siir kinyo kejuŋ ke à yiìn e mò." Kí yòŋ bèy,  e nèn a ŋàŋrì e wún vəə́ jii weè,  weè,  a dù e wun laʼ.
P5	Mo ghán sí́-iì du,  kù dzə̀ mo Anansi-ii waʼrì kuúme mo kibóŋaàrí kí-iì kàʼàn wun ji wun wiy,  é wùn wun bon viyíkìr e wùn,  a wun yoʼ laʼà. Wìy lòo dzə e kishiíy kímóʼki,  wù nèn ŋàʼáy,  e dù kiŋgàn e kibóŋaàrí kí laʼ. Anansi nèn dù,  a meé e kibóŋaàrí kí laʼ a sì é ntòŋri shùy,  a yì yáʼáy ne ndzə́v,  a yì-ii sì ghán sé viyikìr. Yì-iì dzə̀ é ghan sín,  a kibóŋaàrí kí kó̀ʼ,  e neèm e kitu ke kilan,  a yor shúy mo áwune yii yii. Wù yén Anansi,  e nèn jàŋ jii,  "Òó mbàa Anansi,  à wìy ne ji wòsò yíkír a?" Anansi nèn bìnèr jii,  "Eè nó,  a kí dzə̀ bey,  kí ghèén féyì. Beerì wò." Jìŋ-ee sí yár wun,  nəə e wùn wun,  a síi taʼ e kaarí.
P6	Kibóŋaàrí keé ndzəv kiy ki nèn lìy fó kilan fèy,  e sə̀ʼə́y e sar ndzəv ji fiʼ bàʼtí viýikir e kidàŋ,  é kifá kidzə̀m ki wáa dzə kibáʼtín. Yii bèy,  a Anansi dzə́ e kilan e meshavtí me ndzə̀v,  dzé shiyì. Shintàm shi lòo dàr,  kibóŋaàrí ki láʼ ndzə́v e kòʼ e suúy jii,  "Anansi kifá kidzə̀m kí sì kibáʼtín, wìy,  e wòsò du,  a yikír." Kib́óŋaàrí ki nèn lìy,  e shèm é ndzəv,  e nèn dzə̀ʼə̀m, a yì viŋgà ve shoòy ve wù kì baʼtin ji viyíkir.
P7	Anansi nèn a mùm sa ji wun-ee líy,  e sheèmé saa e sar ndzəv,  yii bey,  mo wù-uù dzəə̀n kf̀é Taà ŋgám,  a wù yòʼ dzə̀ kibóŋaàri keé ndzəv,  bó yòʼ-oò dzə̀ wù yù fó nəə́,  e dù ntàm. Wù nèn gòʼ,  a laʼ laʼán e kitu ke ndzəv. Wù-uù sénen ji wun-ee líy liyín,  e bóo nəə́,  kíghàʼ,  mum ji wun-ee sheémé sheemén,  la ki yòʼ lìm. Kinjòʼsì bàm ki wáa dzə jii,  wù yò-oò lo yù fó səy e sar ndzəv,  é wùn ŋkar rə yíkír.
P8	Anansi dzə̀ʼə̀m e sòv kitú, vifií vímóʼ ví nèn wìy ji wù táyrí a tíy e nén,  e wàyrí e vibàm. Ki nèn s̀e wun wù dzə́r,  e nèn yu fó səy,  e meé e sar ndzəv. Dzə̀ kfə́ə vifii veé le,  ve wù-uù keerin vin? Mo wù meen fó,  e yèn vikẁiíy ve rəsín ví ve ví kér mendzə́v kijuŋ,  e yèn kfəə́ se viyikìr ve rəʼ tìn ví jeéy jeéy. Shúu nèn lò a wìyrì wun wíyrin.
P9	Yii bèy,  mo Anansi koʼtin ji wun sí méʼ fo virəʼtìn ve viyikìr vìy vi-iì dzəə̀n,  kibóŋaàrí kí sə̀r wun kàŋ mòʼón,  e yòŋ sho jii,  "Anansi,  ke ru kí,  à yòʼ ló a yikír,  aà kér vikúm vin e wun. Bó yòʼ dzə̀ mo ver veé lav fène yii yii." Anansi ku nèn sùm kiyúŋ é kìtu,  e lò yò́ŋ jii,  "Éè ŋkar yèm,  a suuy rú. Òó mbàa ŋaàrí,  m kì kwàʼtì ji ka féyì?" Wu nèn shòʼ kikúm kfə́.
P10	Yii bèy,  mo tíyí yòʼ-oò dzə̀ə́ e wun vibàm yé a dzə̀r,  e wù yú fó a dzə e sar ndzəv,  ndzə́ví nèn kòʼór wun,  wù kfə́n fó yuv fo wù-uù dzəə̀n,  wu fəə́ é meshavtí. Anansi nèn tùytí sí e ndzəv,  a wù sí dzə́ mendzən mendzən,  kiʼìy mo kibóŋaàrí kí bvə́ʼ virə̀ʼtìn ve viyikìr ve wù-uù fèrìn.

images:

illustrations/pages/370.png
illustrations/pages/371.png
illustrations/pages/372.png
illustrations/pages/373.png
illustrations/pages/374.png
illustrations/pages/375.png
illustrations/pages/376.png
illustrations/pages/377.png
illustrations/pages/378.png
illustrations/pages/379.png
illustrations/pages/380.png

translations:

French (Translation)	Anansi Et Tortue	id=10139
isiZulu (Translation)	U Anansi No Fudu	id=11257
Kikamba (Translation)	Anansi Na Nguu	id=2309
Kiswahili (Translation)	Anansi Na Kasa	id=2310
Lámnsoʼ (Translation)	Taàŋgám Wùn Kibóŋaàrí Keé Ndzəv Kí	id=16447
Luganda (Translation)	Anansi Ne Wanfudu	id=2311
Lugbarati (Translation)	Ebio Pi Okukua Be	id=2312
Lugbarati (Official) (Translation)	Ànɨ́kánɨ̀kà Pɨ Òkùkù Be	id=8777
Lumasaaba (Translation)	Wanasi Ni Wanakhutu	id=3005
Lunyole (Translation)	Haŋambi N’Ehudu	id=2313
Maa (Translation)	Anansi Ó Olóíkúmá	id=2731
Ng’aturkana (Translation)	Anansi Ka Akumaach	id=2308
Oluwanga (Translation)	Anansi Ne Likhutu	id=2314
Portuguese (Translation)	Anansi E a Tartaruga	id=15803
Setswana (Translation)	Anansi Le Khudu	id=2315
Yoruba (Translation)	Anansi Àti Ìjàpá	id=10695
