url:	http://africanstorybook.org/reader.php?id=21808&d=0&a=1
id:	21808
title:	Die Reënvoël
author:	Nal'ibali
artist:	Wiehan de Jager
lang:	Afrikaans
level:	Read aloud
lic:	Creative Commons: Attribution-Non Commercial 3.0
thumb:	http://africanstorybook.org/illustrations/covers/21808.png
desc:	Droogte trefn klein dorpie omdat die inwoners die reenmaker voel ignoreer. Kan Ketti

page_text:

P1	In 'n land met die naam Gaboen,  is daar ŉ klein dorpie aan die rand van ŉ woud. 

In die hart van hierdie woud,  in die hoogste takke van ŉ reusagtige boom,  woon ŉ baie spesiale voël − die voël wat reën maak.
P2	So lank as wat die dorpsmense kan onthou,  probeer hulle om hierdie voël gelukkig te hou. Hulle bêre stukkies brood,  vrugte en vars kokosneutmelk,  en elke week of twee neem ŉ groep van hulle hierdie lekkernye na die woud. 

Wanneer hulle dit langs die stam van die boom neersit,  speel een van hulle ŉ eenvoudige wysie op 'n duimklavier.
P3	Na ŉ rukkie vlieg die voël af grond toe om te eet en te drink. Wanneer sy klaar is,  begin sy die pragtigste lied sing. 

Terselfdertyd lig sy haar donker,  blinkblou vlerke op,  en minute later begin dit reën.
P4	So gaan dit vir baie jare. Omdat dit gereeld reën,  groei die gesaaides goed en is daar baie kos in die dorpie. 

Maar geleidelik begin dinge verander. 

Op een of ander manier is die dorpsmense altyd besig,  en hulle begin die reënvoël afskeep. 
"Dit sal in elk geval reën," sê hulle. "Dit is tyd om op te hou om daardie lawwe ou voël so te bederf!"
P5	Maar die mense is verkeerd. Toe hulle ophou om vir die voël te sorg,  hou die reën op. Die landerye begin opdroog en die plante vrek. Die diere word maer en swak. 

Steeds gaan niemand in die woud in om vir die reënvoël kos te gee nie. Nou is hulle almal te besig om geld bymekaar te maak om in die buurdorp te gaan kos koop.
P6	Een snikhete dag besluit ŉ jong meisie met die naam Ketti om ná skool na die woud te gaan. Dit sal ten minste daar koel wees, dink sy. Sy stap en stap,  en na ŉ rukkie kom sy by die hoë boom waar die reënvoël woon. Ketti kyk in die boom op. 

Skielik onthou sy hoe haar ouma haar na die woud gebring het om vir die voël kos te gee toe sy nog ŉ klein dogtertjie was. 

Ketti maak haar skooltas oop en haal ŉ stukkie brood wat in haar kosblik oorgebly het uit. Versigtig sit sy die brood teen die stam van die boom neer. Toe,  omdat sy geen duimklavier by haar het nie,  sing sy ŉ ou liedjie wat sy van altyd af ken.
P7	Met ŉ harde klapgeluid swiep ŉ pragtige blou voël uit die takke oor Ketti se kop en begin die brood eet. Toe die voël klaar geëet het,  maak sy haar bek oop en sing ŉ paar suiwer,  hoë note. 

Toe lig sy haar blinkblou vlerke op,  en skielik hoor Ketti die gerammel van donderweer. Toe sy by die huis kom,  val die reën in reusedruppels en koel die drooggebakte rooi grond af.
P8	Ketti is baie gelukkig. Sy vertel haar  ouers wat gebeur het. "Moenie laf wees nie!" raas haar ma. "Niemand glo meer dat daardie voël enigiets met die reën te make het nie!" 
"Jou ma is reg," sê Ketti se pa. "Die droogte is gebreek en nou is alles weer reg. Moenie brood mors deur daardie gulsige ou voël te gaan voer nie!" 

Ketti stry nie met haar ouers nie,  maar sy dink tog hulle is verkeerd. "As Ouma nog geleef het," sê sy vir haarself,  "sou sy my geglo het!" Maar Ketti se ouma is ŉ paar jaar gelede dood. Die enigste ding wat Ketti nog van haar het,  is haar ouma se ou duimklavier.
P9	Twee weke gaan verby sonder 'n druppel reën. Die gesaaides begin verskrompel en die honger diere se ribbes staan nog meer uit. Die son bak genadeloos neer uit die verblindende blou lug. 

"Ek gee nie om wat hulle sê nie!" dink Ketti. "Ons het reën nodig. Ek gaan weer môre vir die voël kos gee!"
P10	Vroeg die volgende oggend vat Ketti ŉ sny brood en ŉ handvol rooi bessies uit die kombuis,  en sluip by die huis uit. Sy kies koers na die middel van die woud. Maar wat sy nie weet nie,  is dat haar pa ook wakker is. 

Toe hy sien wat sy dogter doen,  besef hy dat sy weer vir die reënvoël gaan kos gee. 
"Ek sal daardie ongehoorsame kind ŉ les leer!" sê hy vir homself. Hy gryp sy pyl en boog en volg Ketti stilletjies na die woud.
P11	Net toe die voël afvlieg om die kos te eet wat Ketti vir haar neergesit het,  lig haar pa sy boog op en skiet die dodelike pyl. Die pyl tref die voël se hart. Die voël skree skril. 

Ketti tol verskrik in die rondte − net betyds om te sien hoe haar pa morsdood neerval. 

Ketti gil en draai om − net betyds om te sien hoe die pyl skadeloos uit die voël se blink lyf val. Toe vlieg die voël sonder ŉ skrapie terug na die hoogste takke van die boom.
P12	Ketti hardloop uit die woud uit en wat sy sien,  is totale verwoesting. Elke dier en elke mens wat sy teëkom,  lê dood op die grond. Met ŉ bonsende hart hardloop sy heelpad huis toe. 

Sy kry gou haar ouma se duimklavier. 
"Dit is my enigste hoop!" dink sy. "Die reënvoël is kwaad. Ek moet haar weer gelukkig maak! Ek MOET!"
P13	ŉ Halfuur later is Ketti terug by die stam van die groot boom. Sy is sopnat van die sweet en sy snak na haar asem. ŉ Paar treë verder lê haar pa se lewelose liggaam. 

Ketti kyk vinnig weg,  en met bewende hande begin sy die duimklavier speel. Sy speel en speel,  tot haar vingers pyn.
P14	Uiteindelik gebeur dit wat sy die heel graagste wil hê. Die voël swiep neer asof niks gebeur het nie. Die voël eet van die bessies wat steeds op die grond lê,  en sing ŉ paar note. 

Toe,  terwyl Ketti verder speel,  lig die voël haar vlerke. Ketti hoor ŉ geritsel agter haar.
P15	Dit is haar pa wat wakker geword het. 

"Ek is jammer!" sê hy weer en weer vir die groot,  blou voël. 

Toe hou hy sy hand na sy dogter uit en hulle stap stadig terug na die dorpie. 

In die dorpie is al die mense en diere weer lewendig.
P16	Daardie aand hou die dorpsmense ŉ vergadering. 

Hulle stem almal saam dat hulle ŉ waardevolle les geleer het. En van daardie dag af gaan daar nie ŉ week verby wat hulle nie spesiaal na die woud stap om vir die voël wat die reën bring,  kos te gee nie.

images:

illustrations/pages/2156.png
illustrations/pages/2156.png
illustrations/pages/2159.png
illustrations/pages/2160.png
illustrations/pages/2161.png
illustrations/pages/2162.png
illustrations/pages/2163.png
illustrations/pages/2164.png
illustrations/pages/2165.png
illustrations/pages/2166.png
illustrations/pages/2167.png
illustrations/pages/2168.png
illustrations/pages/2169.png
illustrations/pages/2170.png
illustrations/pages/2172.png
illustrations/pages/2173.png
illustrations/pages/2174.png

translations:

Afrikaans (Translation)	Die Reënvoël	id=7553
Afrikaans (Adaptation)	Die Reënmaker Voel	id=21665
Afrikaans (Translation)	Die Reenmaker Voel	id=10920
English (Adaptation)	The Rain Bird	id=21389
French (Translation)	L’Oiseau De Pluie	id=10846
German (Translation)	Der Regenvogel	id=20165
isiXhosa (Adaptation)	Intak'emvula	id=21793
isiZulu (Adaptation)	Inyoni enisa imvula	id=21884
Lugbarati (Translation)	Aria Ozoo Edepi Ri	id=3131
Lugbarati (Official) (Translation)	Aria Ozoo Edepi Ri	id=8767
Sesotho (Lesotho) (Translation)	Nonyana Ea Pula	id=7552
