url:	https://africanstorybook.org/reader.php?id=40445&d=0&a=1
id:	40445
title:	Bär ni ciaaŋ
author:	Deng Nhial Chioh
artist:	Salim Kasamba
lang:	Thok Nath (Nuer)
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/40445.png
desc:	Ɛn cäät ɛmɛ ruacɛ kɛ kui̱c wutdä mi kɔ̱c lɔc mi cɔalkɛ ciötdɛ i̱

page_text:

P1	Mëëdan tëëkɛ wut mi gɔaa mi ŋäc ŋɔak ɛlɔ̱ŋ. Cɔal ciötdɛ i̱, Mayian. Tëëkɛ thäk mi ker. Thäk cio̱tdädɛ ɛ Mayiankertuut. Mayiankertuut tëëkɛ gɔl mi di̱i̱t kä tëëkɛ ɣɔ̱k ti nyin ŋuan bä.
P2	Tëëkɛ lëët ti ci jiɛɛn ro̱o̱liɛn, kä cukɛ ben ro̱o̱lnath kɛ gör kä mi camkɛ. Wutlɛ̈t kɛl jälɛ kɛ ciekdɛ mi paydap, kä ci buɔth kɛ näk kɛ ɣöö thilɛ mi̱eth mi camkɛ.
P3	Ci Mayiankertuut ɣɔ̱ɔ̱kɛ luɔny laak. Mëë ci lëët ɣɔ̱k nɛn, cukɛ kɛ joc, kä cukɛ thäk Mayiankertuut mi ke̱r käp. Cukɛ liŋ ni go̱lo̱ŋ lo̱thädɛ ni wi̱c, mëë ca yuɔr piny, kä cua cam.
P4	Cu ŋuɛ̈tni ri̱i̱ŋ kɛ wuɔ̱ɔ̱r mi di̱i̱t. Riŋkɛ guäth in ca thäk cam thi̱n. Cukɛ wutlɛ̈t kɛnɛ ciekdɛ min paydap nɛn, ɛ tekɛ mi̱th tha̱a̱k. Cukɛ lëët yiath kä görkɛ näkdiɛn. Cu Mayiankertuut cop kɛ pɛ̈th, jälɛ kɛ ko̱t kɛnɛ withdɛ mi di̱i̱t.
P5	Cuɛ rɔɔdɛ ka̱m mua̱a̱l, kä cuɛ mutdɛ guath kä mua̱a̱yɛ. Cuɛ ciek lɛ̈t mi ci dap kɛ cuɛ̈ɛ̈k dhɔɔli da̱ŋ rɛw nɛn. Cu Mayiankertuut ŋuɛ̈tni ka̱p cuɔ̱ŋ, kä cuɛ wutlɛ̈t kɛnɛ mangɔaalɛ pën näk. Cuɛ ŋuɛ̈tni jiök, "Pa̱lɛ kɛ! Ɛ kɛ camkɛ thääkdä, ɛ buɔth dapä. Wutni, bär ni ciaaŋ."
P6	Cu ŋuɛ̈tni luëëk Mayiankertuut liŋ. Cu Mayiankertuut kɛ jiök i̱, "Wuɔcɛ löthdɛ kɛnɛ dhuɔɔrkɛ naŋɛ kɛ wi̱c, pa̱lɛ ri̱i̱ŋdɛ, a camkɛ ɛ kɛn." Cu lëët lo̱ckiɛn tɛɛth ɛlɔ̱ŋ kɛ min ca la̱t ɛ Mayiankertuut.
P7	Kɛ kɔr runi, cu Mayiankertuut kɛnɛ wutni da̱ŋ dhieec wä ja̱l. Wäkɛ gör kɛ miy ro̱o̱l mi na̱n. Mëë cikɛ cop ro̱o̱l ɛmɔ, cu nhiaal mi di̱i̱t dɛ̈ɛ̈m, kä cukɛ wä caak luaak.
P8	Ɛn luak ɛmɔ ɛ luak lɛ̈t. Cukɛ niɛɛn thi̱n. Cu lɛt min mɔ gua̱n luaak jiɛɛn kɛ wäär, wëë lëët tin kɔ̱ŋ wä la̱r lär. Cuɛ kɛ jiök, "Tëëkɛ wutni da̱ŋ bäkɛl ti ci Kuoth kɛ nöŋ kɔn, biaa, banɛ kɛ ben puur ni kakdä."
P9	Cu lëët lunh kɛ runwaŋ. Cukɛ thääk dha̱a̱ri tha̱t, ti di̱i̱t ti ci thia̱a̱ŋ kɛ pi̱ lɔap maac, ti dëë ben ciithni naath. Kɛ kɔrɛ dëëkɛ cu cam. Kä rɛy lëëtni tëë ci ben, lɛt kɛl rɛydiɛn ɛ jɛn lɛt ëë caam thäk Mayiankertuut. Jɛn ca kɔŋ kän kɛnɛ gaatkɛ ɛ Mayiankertuut.
P10	Cuɛ cunh rɛy luaak lɛ̈t min puɔ̱rkɛ kakdɛ. Ɛ ŋot keekɛ ni puur, cuɛ Mayiankertuut ŋic. Cuɛ wä, "Ɣa̱la̱! Ɛ ji̱n Mayiankertuut?" Cu Mayiankertuut ɛ loc, "Ne̱rɔ dheeŋ!"
P11	"Ɣɔ̱ɔ̱n! Ɛn ram min cɔalkɛ ni kɔ ɛn ɣöö ba ben puur ni kak, ɛ ji̱n Mayiankertuut?" cuɛ thiec ɛ dɔlɛ to̱k. @@"Juää!" cu Mayiankertuut ɛ loc. "Mayiankertuut bër raar! Kɛ yɛn da̱ŋdi̱?" cuɛ jɛ thiec. "Kɛ kɔn da̱ŋ bäkɛl," cu Mayiankertuut ɛ loc. Cu lɛt ɛmɔ lëët thiec, "Tëëkɛ ram mi kui̱c cuɛ̈ɛ̈kä tin kɔn?" Cu wutlɛ̈t in puɔ̱rkɛ kakdɛ ɛ loc i̱, "Ɣëy, thilɛ ram mi kui̱ckɛ."
P12	Cu wutlɛ̈t lëët la̱t cäät, kä latdɛ jɛ, "Wut ɛmɛ mëëdan cakɔ thäkdɛ mi nhɔkɛ ɛlɔ̱ŋ cam kɔnɛ ciekdä. Mëë ci ŋuɛ̈tni wecdiɛn ri̱i̱ŋ kɛ ɣöö bakɔ ben näk, cuɛ kɔ gaŋ. Duŋ mi thiɛli jɛn, ɣän kɔnɛ ciekdä kɛ cuɛ̈ɛ̈kä tin kɔɔn /cakɔ dee tëk."
P13	Cu lɛt Mayiankertuut kɛnɛ dämani ka̱m raar rɛy luaak. Cuɛ kɛ naŋ ni cieeŋdɛ. Mëë cikɛ cop cieeŋdɛ, cukɛ kɛ moc kɛ kuan, kɛ took kɛ tuɔ̱ŋ ti /ka̱n met cam.
P14	Cukɛ niɛɛn kɛ muɔŋ kɛɛl kɛ lëët. Cu wutlɛ̈t kɛ thiec i̱, "Kä kɛ ŋuuni kɛn tin biaa ben go̱r ro̱o̱l lëëtni?" Cukɛ wä, "Kɔn bakɔ ben go̱r ni miy. Kɛn miy kɛ nyin wutdä. La̱thkɛ kɛ ŋuääk kɛnɛ tet."
P15	Mëë ruɔ̱ndɛ, cu wutlɛ̈t kɛnɛ gaatkɛ wä kak kɛ guëc. Cukɛ miy ti nyin ŋuan nöŋ Mayiankertuut kɛnɛ määthnikɛ. Mëë ci gua̱a̱th ben, cu Mayiankertuut wutlɛ̈t jiök, "Kɔn bakɔ loc Ro̱o̱lnath." Ɛn wutlɛ̈t kɛnɛ gaatkɛ, cukɛ Mayiankertuut na̱a̱m kɛnɛ määthnikɛ, amäni mëë cikɛ cop Ro̱o̱lnath kɛ mal.
P16	Mëë cikɛ cop, cukɛ ciaŋ mi gɔaa mëë ca wä ciɛɛŋni̱kɛ ɛ lëët wä la̱r naath. Kɛn lëët tëë ci Mayiankertuut kɛ gaŋ mëë ca thääkdɛ cam, kɛ kɛn tin tëë ca Mayiankertuut kɛnɛ määthnikɛ kän. Ɛ jɛn ci riet Mayiankertuut mëë laarɛ ben ɛ la thuɔ̱k. Ɛn ɣöö, "Bär ni ciaaŋ." Cɛ duɔth ala ka̱a̱ŋ mi larkɛ ɛ naath ɛn ɣöö ci Mayian wä, "Bär ni ciaaŋ."

images:

illustrations/pages/8667001715.png
illustrations/pages/8667001703.png
illustrations/pages/8667001704.png
illustrations/pages/8667001705.png
illustrations/pages/8667001706.png
illustrations/pages/8667001707.png
illustrations/pages/8667001708.png
illustrations/pages/8667001709.png
illustrations/pages/8667001710.png
illustrations/pages/8667001711.png
illustrations/pages/8667001712.png
illustrations/pages/8667001714.png
illustrations/pages/8667001713.png
illustrations/pages/8667001715.png
illustrations/pages/8667001716.png
illustrations/pages/8667001805.png
illustrations/pages/8667001718.png

translations:

