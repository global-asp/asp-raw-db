url:	http://africanstorybook.org/reader.php?id=11395&d=0&a=1
id:	11395
title:	Anansi Ontsluit Die Storiekas
author:	Ane Henderson
artist:	Wiehan de Jager
lang:	Afrikaans
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/11395.png
desc:	Anansi het na die storiekoning toe gegaan om hom te vra vir die stories om terug te vat na die mense toe. Die storiekoning

page_text:

P1	Lank,  lank gelede het die storiekoning,  Nyame,  al die stories toegesluit in 'n houtkis in die hemel. Die mense op aarde was baie ongelukkig omdat hulle nie meer stories gehad het nie. Hulle het Anansi,  die slim spinnekop,  gevra om hulle te help.
P2	Anansi spin 'n lang web,  van die aarde af tot in die hemel,  en klim daarmee op. "Kan ek asseblief die stories kry?" vra Anansi vir Nyame. Nyame lag vir Ananzi en sê,  "Hierdie stories kom teen 'n baie duur prys. Jy sal dit nie kan bekostig nie,  klein spinnekop."
P3	"Hoeveel kos die stories dan?" vra Anansi. "Jy sal vir my drie skaars en gevaarlike diere moet bring," sê Nyame. "Bring my 'n luiperd met vlymskerp tande,  'n perdeby wat mense al te graag steek en 'n slang wat mense heel kan insluk." Nyame lag te lekker en dink,  "My stories is heel veilig."
P4	Anansi klim terug af aarde toe. Hy dink lank en hard en kry 'n slim plan. Hy grou 'n diep gat en bedek dit met blare en takke sodat dit weggesteek is. Anansi gaan toe huis toe om te eet en te slaap. Hy gaan die volgende dag terug gat toe,  en tot sy geluk is daar 'n luiperd daarin.
P5	"Laat ek jou help!" sê Anansi vir die luiperd. "Lê op die takke en dan trek ek jou uit," sê Anansi. Luiperd maak so en Anansi spin hom gou in 'n koekon toe en neem hom op hemel toe. Nyame lag net en sê,  "Waar is die ander twee?"
P6	Anansi klim terug af aarde toe. Hy dink baie hard en kry weer 'n slim plan. Hy neem 'n kalbas vol water na die boom toe waar die perdebye nes gemaak het. Hy gooi van die water in die nes en die res oor homself. Toe kruip hy onder 'n piesangblaar weg.
P7	Hy roep die perdebye,  "Dit reën,  julle gaan nat word,  kom kruip in my kalbas weg,  dan kan julle droog bly!" Die perdebye vlieg tot binne in sy kalbas omdat perdebye nie daarvan hou om nat te word nie,  en was baie bly dat Anansi hulle wou help.
P8	Anansi spin die kalbas toe sodat die perdebye nie kan uitkom nie,  maak nie saak hoe hard hulle probeer nie. Hy vat die perdebye op hemel toe en sit hulle voor die storiekoning se voete neer. Nyame sê,  "Jy kort nog die laaste een." Nyame lag nie meer so lekker nie.
P9	Anansi klim terug aarde toe. Hy dink baie hard maar kry nie 'n slim plan nie. Hy vra sy vrou vir hulp en sy maak 'n slim plan. Anansi en sy vrou gaan na die stroom toe,  waar die slang bly. Hulle soek 'n lang tak en begin stry.
P10	Slang kom uit sy gat uit en vra,  "Wat gaan hier aan?" "Ek stry met my vrou!" roep Anansi. "My vrou sê die tak is langer as jy,  maar ek dink jy is langer," sê Anansi. "Sit die tak langs my dan kan ons kyk wie die langste is," sê Slang.
P11	Anansi spin Slang teen die tak vas om hom reguit te hou.  Toe Slang styf vas is,  vat Anansi hom op na die hemel toe. Hy sit die slang voor Nyame se voete neer.    Nyame kon dit nie glo nie en was baie verbaas.
P12	Anansi het die prys betaal en kon al die stories kry. Anansi neem al die stories terug af aarde toe waar hy dit vir sy vrou,  die diere en die mense vertel. Onthou stories is daar om vertel te word,  nie om in 'n houtkis gebêre te word nie!

images:

illustrations/pages/5898.png
illustrations/pages/10973.png
illustrations/pages/1282.png
illustrations/pages/1283.png
illustrations/pages/1284.png
illustrations/pages/1286.png
illustrations/pages/1287.png
illustrations/pages/1288.png
illustrations/pages/1289.png
illustrations/pages/6214.png
illustrations/pages/1292.png
illustrations/pages/1293.png
illustrations/pages/1280.png

translations:

