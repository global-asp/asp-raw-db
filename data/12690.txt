url:	http://africanstorybook.org/reader.php?id=12690&d=0&a=1
id:	12690
title:	Edia Lope Aminae
author:	Simon Ipoo
artist:	Wiehan de Jager
lang:	Ng’aturkana
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/12690.png
desc:	Erai ekoi lo edia alo amamu ngitunga aminasi. Abu ngesi tachakar kotere pe aminae ngesi. Kiriamun ka akimat na ainakini ngesi ngakicheke nabo tosech ngesi.

page_text:

P1	Kolong ang'orot,  ayei edia lo arono ereet,  amam ituan amina ng'esi tani ng'ikauriak keng. Anawi,  eboyeene ng'esi bon tani isemeete ng'itung'a luche anawi ng'itorubei.
P2	Tani alosukul,  iriamui iyong ng'esi bon iboi toboliate ng'ide luche.
P3	Ani elosio aramun ng'atuk,  iriamuni iyong ng'esi isidii,  kotere ang'erito ng'isapa luche akibak ka ng'esi.
P4	Apei kolong'it,  totiaku ng'esi ayakar. Pe ayeni ng'esi ni alosi,  tolot tani ni ariamunia amoni. Kisiak ng'esi akibul,  nakaneni kitogogong etau kotere atamit atamar emam ituan kesiyani kori kamina ng'esi.
P5	Na adolio ng'esi alomar tooma namoni,  kiriamun ka aberu na ayakar ereet loaroon,  namojong nabo toborok. Kimala aberu ng'ina ng'esi king'it ibore ni esaki alotooma amoni. Tobul edia ng'olo na eiraria itung'unan isiruori ng'esi. Tolimok nge'si aberu ng'ina atamar,  achakara kotere emam ituan kamina ng'esi.
P6	King'it aberu ng'ina ng'esi kesaki aking'arakino. Tatachu ng'esi tama,  "Eee" tolimoki ng'esi aberu ng'ina atamar tomee ereet lokeng toseger kibuser.
P7	Amakar edia ng'olo erot eche,  arai akimee ereet akimat taanyunia aking'arakino bon. Abu kisiak akimee ng'akadomela anakonyen,  ng'akabokoyo alokume ka ng'ipip anakii. Tomee ereet akimat toseger nabo kibuser.
P8	Tobuak akimat ng'esi alakara tama,  "Iriamuni iyong ng'iboro daang luajokak alotooma amoni. Nakaneni nyilema tani ipei. Yau ataagoroit ekitoe na iriamuni bon."
P9	Tamatar edia esaki aking'olikin ng'iboro lube aya namoni.  Ering'a nyelomara namoni,  tanyara akimat ng'esi tama,  "Edia,  tobong'u ne!" topeu edia nikeng tama. "Ayong lo!" King'it kiirarit ng'esi ng'akiro na alimokinit. "Abala ayong,  iriamuni iyong ng'iboro luajokak anamoni, nakaneni nyilema tani ipei kech,  yau ataagoroit na iriamuni iyong bon." Tobong'ok akimat nabo. Kiiyik edia sodi tochamu akimat ng'esi elomari namoni.
P10	Kipung'ar edia. Ering'a nyelomara namoni,  kiira etoil ebala,  "Edia! Tobong'u ne!" Abu edia kisiak akibukakin kotere ibore ni asaki akimat. Tobong'o nabo ni ayei akimat. Tolimu akimat tama,  "Nyatamit ayong atamar kiirarit iyong ayong ejok. Abala ayong,  iriamuni iyong ng'iboro luajokak anamoni,  nakaneni nyilema tani ipei. Yau ataagoroit na iriamuni iyong bon." Tobong'ok akimat nabo. Kiiyik edia sodi kipung'ar nabo namoni.
P11	Napei ebala atoloma namoni kona,  kiira etoil nabo ebala,  "Edia,  tobong'u ne!" Tokou akipasaar,  nakaneni torubak etoil enyara,  dio tobong'o nakimat. Tama akimat,  "Nyakanupit ayong iyong. Nyayeni atamar isubakini iyong na abala ayong. Abala ayong,  iriamuni iyong ng'iboro luajokak anamoni. Nakaneni nyilema tani ipei. Yau ataagoroit na iriamuni iyong bon." Tong'oo edia kotere abong'onokin ng'akiro. Kipung'ar lokojokon tani ni alomaria namoni.
P12	Na anang'ia namoni,  king'olik atubwa ileleba ng'aropiyae. Tolemu ng'aropiyae kiwaak lochwee lo eworu. Wadio,  kitamu ng'akiro na alimokinit akimat atamar nyilema idio bore mati ataagoroit bon. Tobuwak ng'aropiyae natubwa.
P13	Tokienyia king'olik ng'iworui lukitiat. Tobuto ng'iworui lu anapit dio tanap lukitiat. Nabo abu kitamu ng'akiro natete abala akimat. Tobut ng'iworui lukitiat tanap lung'orok keng.
P14	Tokienyia king'olik ataagoroit. Arinyit ataagoroit kotere akolong. Tatamak bon ibore asaki akimat atosubia ng'esi ataagoroit. Ayei atubwa na akimuj lokwaas ataagoroit. Akukunyuunit akimuj ng'ina tanyamite edia akoro. Tokuruwo edia akimiekin akimuj nyenyama.
P15	Arumoret,  kitamu ng'akiro na alimokinit akimat. Kitam atamar abala akimat tolemu ataagoroit bon. Nyeanyung'ara nabo ng'esi ataagoroit.
P16	Tobong'o eng'oit alimokin akimat na asubasi. Nakaneni nyeriamuna ng'esi akimat anitete.

images:

illustrations/pages/7991.png
illustrations/pages/9191.png
illustrations/pages/7987.png
illustrations/pages/7988.png
illustrations/pages/7989.png
illustrations/pages/7990.png
illustrations/pages/7991.png
illustrations/pages/7992.png
illustrations/pages/7993.png
illustrations/pages/7994.png
illustrations/pages/7995.png
illustrations/pages/7996.png
illustrations/pages/7997.png
illustrations/pages/7998.png
illustrations/pages/7999.png
illustrations/pages/8000.png
illustrations/pages/8001.png

translations:

ChiTonga (Translation)	Musankwa Watakali Kuyandwa Amuntu	id=18651
CiNyanja (Translation)	Munyamata Wamene Sanali Kukondedwa	id=18660
English (Translation)	The Boy Who Nobody Loved	id=9208
French (Translation)	Le Garçon Que Personne N’Aimait	id=10158
IciBemba (Translation)	Umulumendo Uo Abantu Baashatemenwe	id=18694
isiXhosa (Translation)	Inkwenkwana Eyayingathandwa Mntu	id=17503
isiZulu (Original)	Umfana Owayengathandwa Muntu	id=9207
Kiswahili (Translation)	Mvulana Aliyechukiwa Na Wote	id=12600
Lumasaaba (Translation)	Umusooleli Abe Isi Buli Muundu Akhakana Ta	id=11891
Oluwanga (Translation)	Omusiani Owa Buli Omundu Yaloba	id=13020
Portuguese (Translation)	O Menino De Que Ninguém Gostava	id=15806
Setswana (Translation)	Mosimane Yo O Neng a Sa Ratiwe Ke Batho	id=16590
Setswana (Translation)	Mosimane Yo O Neng a Sa Ratiwe Ke Batho	id=17645
SiLozi (Translation)	Mushimani Yanasalatwi Ki Mutu	id=18739
Tshivenda (Translation)	Mutukana We a Vha a Sa Funwi Nga Muthu	id=18323
