url:	http://africanstorybook.org/reader.php?id=3110&d=0&a=1
id:	3110
title:	Ingokho Ni Ikhosi
author:	Milton Eridad Shissa
artist:	Wiehan de Jager
lang:	Lumasaaba
level:	First paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/3110.png
desc:	Hen borrows  a needle from Eagle and loses it. As revenge

page_text:

P1	Aabawo khaalekho,  ingokho ni ikhosi baamenyatsaka atweela mu lukoosi,  ni binywiinywi bibiindi. Buli shiindu baashikholatsakila atweela.
P2	Shifukhu shitweela,  akwawo intsala khu shibala. Ikhosi yaakyeenda yaatsya i aleeyi naabi khuusakhayo biilyo. Yaakobolayo ingo nga yaaluwile naabi. Yeelomela inyene iri,  "Yaakhiile khuubawo isaambo inyaangu iye khuukyeenda!"
P3	Nga baamalile khuukona buulayi mu shilo,  Ingokho yareera shishambaaso she kamakyesi. Kila irakikha khuubusaka kamooya ke binywiinywi byashaabwe bibyafwa khaale. Yaaloma iri,  "Khakhubinabile khu ngaaki khwe kamooya keefwe kano. Manya isho kane shikhwaanguyisile khuukyeenda khweefwe."
P4	Khu shaalo isho,  Ikhosi yonyene niyo uyabakho ni mpiso,  kila niyo inyoowa khukhwiinabilakho. Lubaluba yaapamburukha yaatsya,  nga iraambisa tsindaha tsine,  yaalekha ingokho nga ishiili aasi iyo. Lwanyumakho ingokho yaaluwa khuunaba. Iryo yaabiikha impiso khu kabada,  yaatsya mwifuumbilo khuuteekhelakho babaana baayo biilyo.
P5	Ne binywiinywi bibiramile byaaba byaboone Ikhosi nga ipamburukha itsya. Kila biloomba ingokho khuubiwakho impiso nabyo binabe tsindaha. Mu mbuka ifwiiti iri binywiinywi byaaba biikali naabi bibipamburukhila mu ngaaki.
P6	Ne khanywiinywi khakhaakamayo ni khaakobosa impiso,  Ingokho siyabawo ta. Kila bubwaana bwe ngokho busuta impiso tsana iyo bwaatsya bwenyayisa. Ne ni bwaba bwaluyile khukhwiinyaha,  bwalekha impiso tsana mu muyekhe.
P7	Ne lwanyumakho khu nyaanga tse angoloobe,  ikhosi yaakobola. Yaaloomba iri bamukobosele impiso anabe kamooya kakatendemeele nga ni yaba ipamburukha. Ingokho yaatsya yaalola khu kabada. Yaatsya mwifumbilo. Yaatsya yaalola khu lwaanyi. Ne yaalekha khunyoola impiso ta.
P8	Kila ingokho iloomba Ikhosi iri,  "N'umbekho busa shifukhu shiindi shitweela. Nio lwanyuma kane unyalise khuunaba tsindaha tsoowo utsye usakhe bya khulya." Ikhosi nayo yeelamo ari,  "Shifukhu shiindi shitweela shonyene! Ne nga waakhunyoola impiso ta,  kane umbekho mutweela khu baana boowo,  khuuwaanda impiso iyo."
P9	Ikhosi ni yakobola khu shifukhu shisheelakho,  yaanyoola nga ingokho ili khuutakhulaka mu muyekhe,  ne nga mbaawo impiso ta. Kila ikhosi yiwuta aasi kumuluundi mutweela,  yaawutula khanywiinywi khatweela yaapamburukha yaatsya.
P10	Khukhwaamila abweenewo,  buli isi ikhosi ibonekhela inyoola nga ingokho ishitakhulaka mu muyekhe,  khuuweentsa impiso yabeene. Buli isi shishiniini she ikhosi shibonekhelakho busa shiri aasi khu shibala,  ingokho ireewula bubwaana bwayo iri,  "Rura khu lwaanyi,  mutime mutsye mwiibise." Nabwo bweelamo buri,  "Nafwe sikhuli basilu ta,  kane khutime khutsye khwiibise."

images:

illustrations/pages/1801.png
illustrations/pages/1802.png
illustrations/pages/1803.png
illustrations/pages/1804.png
illustrations/pages/1805.png
illustrations/pages/1806.png
illustrations/pages/1807.png
illustrations/pages/1808.png
illustrations/pages/1801.png
illustrations/pages/1809.png
illustrations/pages/1810.png

translations:

Aringati (Translation)	Áũ Kí Yúkú Be	id=9707
Ekegusii (Translation)	Engoko Ne’Kebaki	id=2362
English (Original)	Hen and Eagle	id=2084
Kakwa (Translation)	Sukuri Seku Yugu	id=9062
Kinyarwanda (Translation)	Inkoko N’Agaca	id=17463
Luganda (Translation)	Wankoko Ne Wakamunye	id=2364
Lugbarati (Translation)	A’U Pi Yuku Be	id=2366
Lugbarati (Official) (Translation)	A’Ú Pi Yúkú Be	id=8792
Lunyole (Translation)	Engoho Ni Haŋungu	id=2365
Portuguese (Translation)	A Galinha E a Águia	id=16566
Rutooro (Translation)	Enkoko N’Ekihungu	id=14926
