url:	http://africanstorybook.org/reader.php?id=16926&d=0&a=1
id:	16926
title:	Tigitjelwa Lesitisebentisako
author:	Sandra Tembuso
artist:	Mango Tree, Wiehan de Jager, walking, bording airoplane, train, bicycle, boarding a bus, boat, air, byc, imbongolo and imoto
lang:	siSwati
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/16926.png
desc:	Lendzaba imayelana netinhlobo tetigitjelwa bantfu labatisebentisako kanye nekutsi tonke letinhlobo timcoka emimangweni yetfu.

page_text:

P1	Mine nebangani bami siye sikhetse kutihambela ngetinyawo uma siya esikolweni. Phela batali betfu abanayo imali yekusikhokhela kutsi sisebentise tigitjelwa letitfutsa bantfwana besikolo.
P2	Labanye bafundzi basebentisa sigitjelwa lesimasondvo mabili. Phela loluhlobo lwalesigitjelwa luvame kugibelisa umuntfu munye kuphela. Kepha labanye baye bagibelisane babe babili. Kepha loko kungavama kwenta ingoti.
P3	Bo Thabo na Dumisane nabo bahamba ngemabhayisikili uma baya esikolweni. Labanye bantfwana nalabadzala baye badlale nobe bancintisane ngawo phela emabhayisikili. Kantsi bakhona nalabatfwala tidzingo tasemakhaya ngemabhayisikili.
P4	Tigitjelwa teluhlobo lwebhasi tona tehlukile kunelibhayisikili. Ingani phela ibhasi iyakwati kutfwala linani lelisetulu lebantfu ngesikhatsi sinye. Ibhasi iyakwati kufinyelela etindzaweni letinyenti letikhashane ngaphandle kwekukhatsala. Kungenteka kutsi nangabe uhamba ngelibhayisikili ungatsatsa emalanga lamanyenti kuya kuletinye.
P5	Lesi sitimela. Sitimela sona ngolunye luhlobo lwesigitjelwa. Loluhlobo lwesigitjelwa aluhambi emgwacweni njenge bhasi,  kepha luhamba esipolweni. Sitimela sinendzawo lenyenti kunebhasi kungako sitfwala bantfu labanyenti kanye nemitfwalo.
P6	Letinye tigitjelwa tinesivinini lesikhulu kundlula tonkhe tinhlobo tetigitjelwa. Indizamshini iluhlobo lwesigitjelwa lesingahambi emgwacweni nobe esipolweni. Ize ibitwe ngendizamshini kungoba iyandiza emoyeni. Nayo inetindlela lebekelwe kutsi ihambe kuyo emoyeni. Iba naye umshayeli lekayilawula kutsi ihambe kuphi. Phela umshayeli wendiza (iphayilothi) nguye lekavikela kutsi tindiza tingatsatseli letinye tindiza tindlela tato. Ngiko lokuvikela kutsi kungabi nekushayisana kwetindiza. Indiza iyaphangisa kudlula tonkhe titfutsi.
P7	Kulesikhatsi lesiphila kuso,  bantfu sebasebentisa indiza nabaya emaveni lasedvute nobe lakhashane. Ingce nje nangabe sikhumulo setindiza sisedvute naleyo ndzawo. Sikhumulo lesikhulu lesitfolakala esifundzeni saseMpumalanga sibitwa ngekutsi yi Kruger International Airport. Sphakatsi kwe Karino ne Plaston emgwacweni losuka eNelspruit loya eWhite River.
P8	Tigitjelwa letinhlobonhlobo tisebentisa tidlela tekuhamba letehlukene. Kukhona ke netigitjelwa letihamba emantini. Tikhona letintjuzako,  kantsi futsi naleto letintanta etulu emantini. Bakhona ke nebantfu labasebentisa tikebhe. Kepha akusilo linani linyenti lebantu lelisebentisa loluhlobo lwesigitjelwa. Imvamisa stigebhe tisetjentiselwa kutfutsa imphahla lesuka kulamanye emave. Tikebhe titsatsa sikhatsi lesidze kufika endzaweni letiya kuyo.
P9	Bakhona ke nalabo labasadla ngaloludzala. Sisho phela labo labasasebentisa tilwane letifana netimbongolo. Timbongolo tivame kusetjentiswa emakhaya lapho timoto nobe ematekisi angenayo kahle imigwaco yekuhamba. Bafuyi bato batisebentisela kuhamba ngato babuye batfwale ngato emanti nalolunye luhlobo lwemitfwalo. Baye balime emasimu lamakhulu emmbila ngato timbongolo. Bantfu base China bayayidla inyama yembongolo.
P10	Labanye basebentisa timoto uma bahamba. Nayo imoto ihamba emgwacweni kantsi iba nemushayeli munye. Ngulolo nalolohlobo lwesigitjelwa lubalulekile kulabo lebalusebentisako. Ngaloko-ke,  ungambukeli phasi lomunye umuntfu ngenca yeluhlobo lwesigitjelwa lekahamba ngaso. Sonkhe siyafana futsi sibalulekile.

images:

illustrations/pages/11459.png
illustrations/pages/16936.png
illustrations/pages/16947.png
illustrations/pages/16939.png
illustrations/pages/16940.png
illustrations/pages/16938.png
illustrations/pages/16946.png
illustrations/pages/16937.png
illustrations/pages/16945.png
illustrations/pages/16959.png
illustrations/pages/16960.png

translations:

