url:	https://africanstorybook.org/reader.php?id=40432&d=0&a=1
id:	40432
title:	Guak kɛnɛ Kuoth kɛ Nyoŋgol
author:	Andrew Duop Pal
artist:	Vusumuzi Malindi
lang:	Thok Nath (Nuer)
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/40432.png
desc:	Määth Kuɔth kɛnɛ Guak cuɛ gɔaa. Duŋdɛ ɣöö Guak määthdiɛn kɛnɛ Nyoŋgol

page_text:

P1	Mëëdan Kuoth kɛnɛ Guak kɛ mäth ti di̱i̱t. @@Cäŋ kɛl cukɛ wä gör ɣɔ̱ɔ̱k wec mi na̱n kɛ wecdiɛn. Cu Guak Kuoth jiök i̱, "Bi kɔnrɔ̱ gön pi̱." @@Cu Kuoth ɛ loc i̱, "Ban pi̱ wä jek nhiam."
P2	Rɛy ja̱liɛn, cu Guak rɛw ɛ näk. Cuɛ Kuoth jiök i̱, "Ci rɛw ɣä näk, göörä pi̱." @@Cu Kuoth ɛ jiök i̱, "Ti̱c juaac ɛ tɔ, bi pi̱ jek thi̱n." Cu Guak juaac ti̱c, cu pi̱ ben raar kä cukɛ maath.
P3	Mëë cikɛ cop wec ɣɔ̱ɔ̱k, cu kɛn ɣɔ̱k rɛw naŋ kä cu kɛn kɛ yian kɛ dep. @@Mëë ci ji̱ ɣɔ̱ɔ̱k kɛ nɛn, cua jɛn riŋdiɛn guɔ̱ɔ̱rkɛ kɛ. @@Cu Guak Kuoth jiök i̱, "Ci naath ben, ba kɔn käp." @@Cu Kuoth ɛ loc i̱, "/Cu dual."
P4	Mëë ci naath thia̱k, cuɛ Guak moc diɛɛr mi di̱i̱t. @@Cuɛ Kuoth nyɔk kɛ jiök i̱, "Ci naath cop." Cu Kuoth ɛ loc i̱, "/Cu diɛɛr." @@Mëë ci ji̱ ɣɔ̱ɔ̱k thia̱k kɛ kɛ ɛlɔ̱ŋ. Cu Guak yɔal ɛlɔ̱ŋ i̱, "Kuoth! Ba kɔn käp ɛn täämɛ!"
P5	Cu Kuoth wä, "Käp dep yaaŋdu kɛnɛ yiat cio̱kädä min di̱i̱t." Cu Guak kɛ käp. @@Cu Kuoth wi̱cdɛ yiath piny kä cu piny rɔ lɛp. Cukɛ coth piny amäni ɣɔ̱ɔ̱k kɛɛl. @@Cukɛ bath waaŋ naath kä cukɛ wä päl raar ni dhɔɔriɛn. Cu Guak lät tɔ̱tɔ̱ tit.
P6	Kɛ cäŋ dɔ̱diɛn, cu Guak määthdɛ ni Nyoŋgol jiök i̱, "Mäthdä! Ban wä gör ɣɔ̱ɔ̱k." @@Cu Nyoŋgol ɛ nhɔk nikä kɛɛl, kä cua jɛn tɛthdiɛn piny lockɛ wi̱c ëëdan. @@Cu Nyoŋgol wä, "Banrɔ̱ gön pi̱." Kä cu Guak ɛ loc i̱, "Ɣey! Ban pi̱ wä jiek däärɔ."
P7	Rɛy ja̱liɛn, cu rɛw kɛ näk, kä cukɛ cop gua̱a̱th ëëdan. @@Cu Nyoŋgol Guak jiök i̱, "Ci rɛw ɣä näk." @@Cu Guak Nyoŋgol jiök i̱, "Ti̱c juaac ɛ tɔ̱ bi pi̱ jek thi̱n."
P8	Cu Nyoŋgol juaac ti̱c, duŋ ni ɣöö thiɛlɛ pi̱ ti cu ben raar. @@Cu Guak rɔ mat ni ti̱cä, kä cuɛ ŋot thiɛlɛ pi̱. @@Cukɛ pi̱ wä go̱r gua̱a̱th mi dɔ̱diɛn.
P9	Mëë cikɛ cop wec ɣɔ̱ɔ̱k, cukɛ ɣɔ̱k da̱ŋ rɛw naŋ. Cukɛ kɛ yian kɛ dep.@@Mëë cu ji̱ ɣɔ̱ɔ̱k kɛ nɛn, cua jɛn riŋdiɛn kɔɔriɛn. @@Cu Nyoŋgol naath nɛn kɔɔriɛn kɛ kɛtni. Cuɛ wä i̱, "Guak! Naath ɛ bëëni." @@Cu Guak ɛ loc i̱, "/Cu dual."
P10	Mëë ci naath thia̱k. Cu Nyoŋgol diɛɛr ɛlɔ̱ŋ. Cuɛ wä, "Guak! Ci naath thia̱k kɛ kɔn." @@Cu Guak wä, "Cu diɛɛr." @@Mëë ci naath ku thia̱k ɛlɔ̱ŋ. Cu Nyoŋgol yɔal i̱, "Guak! Ci naath cop." @@Cu Guak wä, "Käp dep yaaŋdu kɛnɛ yiatdä min di̱i̱t." Cu Nyoŋgol kɛ käp.
P11	Cu Guak wi̱cdɛ yiath piny mi bi piny rɔ lɛp bɛ, duŋdɛ ɣöö /kenɛ rɔ lɛp. @@Cuɛ yiath piny nikä ti nyin ŋuan, /ci piny rɔ lɛp. @@Cu Guak Nyoŋgol jiök i̱, "Päl yiatdä." @@Cuɛ päl kä cua jɛn ba̱rɛ kɛ rɔ.
P12	Niɛ wanɔ mɔ, cu ji̱ ɣɔ̱ɔ̱k ben, cua jɛn käp nyoŋgol, dua̱ckɛ jɛ wi̱i̱dɛ kɛnɛ ŋuäkdɛ. @@Nɔmɔ ɛ jɛn do̱p Nyoŋgol thiɛl mi̱em wec kɛnɛ ŋuäkdɛ amäni walɛ. @@Jɛn jak Nyoŋgol kä thiɛl mi̱em wi̱i̱dɛ amäni ŋuäkdɛ amäni walɛ.

images:

illustrations/pages/8667001763.png
illustrations/pages/8667001761.png
illustrations/pages/8667001762.png
illustrations/pages/8667001763.png
illustrations/pages/8667001764.png
illustrations/pages/8667001765.png
illustrations/pages/8667001766.png
illustrations/pages/8667001767.png
illustrations/pages/8667001768.png
illustrations/pages/8667001769.png
illustrations/pages/8667001770.png
illustrations/pages/8667001771.png
illustrations/pages/8667001772.png

translations:

