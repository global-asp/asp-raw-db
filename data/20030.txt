url:	http://africanstorybook.org/reader.php?id=20030&d=0&a=1
id:	20030
title:	Matsatsi a Phomolo Le Nkgono 
author:	Tseliso Masolane
artist:	Wiehan de Jager
lang:	Sesotho (South Africa)
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/20030.png
desc:	Bana ba babedi ba thabile ha ba itokisetsa ho etela nkgono wa bona motseng wa hae. Ba rata bophelo ba metseng haholo hoo ha ba lokela ho kgutlela hae

page_text:

P1	Pule le Morwesi ba ne ba dula toropong le ntata bona.

Ba ne ba ikemiseditse ho ya matsatsing a phomolo. Eseng hobane feela dikolo di ne di kwetswe, empa hobane ba ne ba etela nkgono wa bona. O ne a dula motseng wa ho tshwasa ditlhapi haufi le letsha.
P2	Pule le Morwesi ba ne ba thabile haholo hobane e ne e le nako ya ho etela nkgono wa bona hape. Bosiu bo fetileng, ba ne ba ile ba pakela mekotlana ya bona mme ba itokisetsa leeto le le lelele ho ya motseng. Ha ba a ka ba kgona ho robala mme ba bua bosiu bohle ka matsatsi a phomolo.
P3	Hoseng ha tsatsi le latelang, ba tloha ho ya motseng ka koloi ya ntata bona. Ba feta dithaba, diphoofolo tse hlaha le masimo a teye. Ba ne ba bala dikoloi mme ba bina dipina.
P4	Ka mora nakwana, bana ba ne ba kgathetse mme ba tshwarwa ke boroko.
P5	Ntata bona o ile a tsosa Pule le Morwesi ha ba fihla  motseng. Ba ile ba fumana nkgono wa bona, Mmaletsatsi a phomotse mosemeng tlasa sefate.

Mmaletsatsi ka puo ya bona e bolela 'moradi wa letsatsi'. E ne le le mosadi ya matla a bile a le motle.
P6	Nkgono Mmaletsatsi o ile a ba amohela ka tlung ebile a tjeka ka phaposing ke thabo. Ditloholo tsa hae di ne di thabetse ho mo fa dimpho tseo ba di rekileng toropong. "Bula mpho ya ka pele," ha rialo Pule. 

"Tjhe, mpho ya ka pele!" ha rialo Morwesi.
P7	Ha a qeta ho bula dimpho, nkgono Mmaletsatsi a hlohonolofatsa ditloholo tsa hae ka tsela ya setso.
P8	Pule le Morwesi ba ile ba tswela ka ntle. 

Ba ne ba lelekisa dirurubele le dinonyana.
P9	Ba ne ba hlwella difate ba bile ba sesa hamonate.
P10	Ha e ba bosiu ba ile ba kgutlela ntlong ho ja dijo tsa mantsiboya. Pele ba qeta ho ja, ba ile ba kgaleha!
P11	Tsatsi le latelang, ntata bona o ile a kgutlela toropong a siya bana le nkgono Mmaletsatsi.
P12	Pule le Morwesi ba ne ba thusa nkgono wa bona ka mesebetsi ya hae. 

Ba ne ba lata metsi le patsi. Ba ne ba nka mahe dihokong tsa dikgoho mme ba kga meroho tshimong.
P13	Nkgono Mmaletsatsi o ne a ruta ditloholo tsa hae ho pheha papa e bonolo e jewang ka setjhu. O ile a ba bontsha hore na reisi ya khokhonate e phehwa jwang  ho e ja ka tlhapi e hadikilweng.
P14	Hoseng, Pule a isa dikgomo tsa nkgono wa hae ho ya di fudisa. Tsa mathela ka polasing ya moahisane. Rapolasi o ne a halefetse Pule. O ile  a tshosa ka hore o tla tshwara dikgomo tseo hoba di jele dijalo tsa hae. Ka mora letsatsi, moshanyana o ile a netefatsa hore  dikgomo ha di kene mathateng hape.
P15	Ka tsatsi le leng, bana ba ile ba ya mmarakeng le nkgono Mmaletsatsi. O ne a na le sebaka sa ho rekisetsa meroho, tswekere le sesepa.

Morwesi o ne a rata ho bolella bareki ka theko ya tse rekiswang. Pule o ne a pakela dintho tseo bareki ba di rekileng.
P16	Qetellong ba ile ba nwa teye mmoho. Ba ile ba thusa nkgono ho bala tjhelete eo a e fumaneng.
P17	Empa ho so ye kae ke ha matsatsi a phomolo a se a fedile mme bana ba se ba lokela ho kgutlela toropong. 

Nkgono Mmaletsatsi o ile a fa Pule kepisi mme a fa Morwesi swetara. O ile a ba pakella dijo bakeng la leeto la bona.
P18	Ha ntata bona a fihla ho tla ba lata, ba ne ba sa batle ho tsamaya. Bana ba ile ba kopa kgono Mmaletsatsi hore a tsamaye le bona ho ya toropong.
 
O ile a bososela mme a re, "Ke se ke tsofetse ho ka ya toropong. Ke tla le emela hore le nketele motseng hape."
P19	Pule le Morwesi ba ile ba mo aka mme ba mo sadisa hantle.
P20	Ha Pule le Morwesi ba kgutlela sekolong ba ile ba bolella metswalle ya bona ka bophelo ba motseng. Bana ba bang ba ne ba utlwa hore bophelo ba toropong bo monate. Ba bang ba utlwa hore ba motseng bo monate haholo. Empa ka ho fetisisa, bohle ba dumellana hore Pule le Morwesi ba bile le nako e monate le nkgono wa bona.

images:

illustrations/pages/11661.png
illustrations/pages/11657.png
illustrations/pages/11658.png
illustrations/pages/11659.png
illustrations/pages/11660.png
illustrations/pages/11661.png
illustrations/pages/11662.png
illustrations/pages/11663.png
illustrations/pages/11664.png
illustrations/pages/11665.png
illustrations/pages/11666.png
illustrations/pages/11667.png
illustrations/pages/11668.png
illustrations/pages/11669.png
illustrations/pages/11670.png
illustrations/pages/11671.png
illustrations/pages/11672.png
illustrations/pages/11673.png
illustrations/pages/11674.png
illustrations/pages/11675.png
illustrations/pages/11676.png

translations:

Afrikaans (Translation)	Vakansies By Ouma	id=20074
Asante Twi (Translation)	Mondli Ne Mbali Kɔsra Wɔn Nanabaa	id=18281
ChiTonga (Translation)	Mupumuno Abankaaka	id=18644
CiNyanja (Translation)	Cuti Kwa Ambuya	id=18665
Dhopadhola (Translation)	Ywomirok  Bothi  Adhadha	id=15758
English (Original)	Holidays With Grandmother	id=12084
English (Adaptation)	Mondli and Mbali Visit Grandmother	id=13636
IciBemba (Translation)	Cuuti Kuli Banakulu	id=18684
isiXhosa (Translation)	Ulilitha Noluniko Batyelela Umakhulu Wabo	id=17528
isiZulu (Translation)	Umondli Nombali Bavakashela Ugogo Wabo	id=18756
Kiswahili (Translation)	Likizo Kwa Nyanya	id=12670
Lunyole (Translation)	Ohuŋumulira Ewa Nguhwa	id=13480
Lunyole (Adaptation)	Ohuŋuumulira Ewa Nguhwa	id=16613
Ng’aturkana (Translation)	Akilakin Ata Egolitoe Esukul	id=12765
Oluwanga (Translation)	Amaulukho Wa Kukhu	id=12924
Sepedi (Translation)	Re Etela Koko	id=12888
Sepedi (Translation)	Maikhutšong  Le Koko	id=18166
Setswana (Translation)	Morwesi Le Pule Ba Etela Nkoko	id=16725
Setswana (Translation)	Morwesi Le Pule Ba Etela Nkoko	id=17649
SiLozi (Translation)	Kwapumulo Ni Bokuku	id=18715
Tshivenda (Translation)	Holodeyi Na Makhulu	id=18305
Xitsonga (Translation)	Ku Endzela Kokwana Wa Xisati Hi Tiholideyi	id=19018
