url:	http://africanstorybook.org/reader.php?id=19437&d=0&a=1
id:	19437
title:	Siyakwazi Ukubala
author:	Pumla Mdontswa
artist:	Magriet Brink
lang:	isiZulu
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/19437.png
desc:	Indaba emayelana ngokubala nokwabelana. (Ukuba khona kwale ndaba kube yimpulelo ngokuxhaswa ngabakwa Oppenheimer Memorial Trust.)

page_text:

P1	Umama Kheswa ubevuna ukhabishi engadini yakhe iviki lonke. Ngemigqibelo ekuseni,  uDudu noZipho noNeli bebesiza uMama Kheswa ukuvuna engadini yakhe yemifino. Namhlanje amantombazanyana azomsiza ukubala nokupakisha ukhabishi emabhokisini. Ubaba Kheswa yena,  uzothatha amabhokisi kakhabishi ayothengisa emakethe.
P2	Nali itekisi lidiliza amantombazane esangweni lengadi. Athi ayabheka,  nayi inqwabakazi yamakhanda kakhabishi eduze neloli elidala likababa Kheswa. "Wemame! Ukhabishi ongaka,  angikaze ngiyibone le nto," kusho uZipho esho ewakhomba. "Ngicabanga inkulungwane yokhabishi leya," kunsinsitheka uNeli. "Hhayi suka! Akukwazi,  mhlawumbe amakhulu amabili," kuphikisa uDudu.
P3	Nangu umama Kheswa ubalindile esangweni. "Sanibonani bo! Ngaze ngajabula ukunibona!" esho ewamukela amantombazane. "Masiyosebenza bantakwethu. Kufanele nibale amakhanda kakhabishi niwafake emabhokisini,  ebhokisini ngalinye nifake okhabishi abayi-12. Kunamabhokisi angama-20. Ababili benu bangapakisha amabhokisi ayisi-7 bese kuthi oyedwa wenu apakishe amabhokisi ayisi-6."
P4	Amantombazane ake ama eduze nenqwaba kakhabishi. Babonisana ngezindlela ezahlukene zokubala lo kabishi. "Mina,  ngicabanga ukuthi ngizobala ngakubili," kusho uZipho. "Mina ngithanda ukubala ngakune ngoba kuyashesha kanjalo," kusho uNeli. "Mina ngizobala ngakuthathu,  ngizokwehluka kini nobabili!" kumemeza uDudu.
P5	Ngokushesha amantombazane ayesewagcwalisile amabhokisi angama-20. "Awubonike! Wamuhle umsebenzi!" kubabaza umama Kheswa. "Bhekani lapha,  kunamakhabishi asele. Izingulube zami ziwawuthanda ukhabishi,  masishiyele zona," kuqhubeka umama Kheswa. "Nipakishe amakhanda kakhabishi amangaki ebhokisini ngalinye? Mangaki amakhanda asele?" kubuza umama Kheswa.
P6	Okulandelayo ke manje ukuthi kubhalwe ukuthi ibhokisi malini,  bese kusizwa ubaba Kheswa ukuthi amabhokisi alayishwe elolini. Kumele babhalansise umthwalo balayishe uhhafu wamabhokisi ngapha nangapha elolini.
P7	"Sesiyaqeda. Masibone ukuthi kumele sipakishe amabhokisi amangaki icala necala ukubhalansisa umthwalo," kusho ubaba Kheswa.
P8	Ngokushesha,  wonke amabhokisi angama-20 ayeselayishiwe elolini. Ubaba Kheswa waqala ukufudumeza imoto nanguya eqonde emakethe. "Uma ngingawathengisa wonke la mabhokisi,  ngizoba nemali eyanele ukulungisa ihhoko lezingulube,  ngimangaze nabantwana," ezicabangela.
P9	Emuva epulazini,  umama Kheswa nabantwana bachelela izitshalo basusa namacembe awele phansi. Kushaya ihora leshumi nambili befile ukukhathala. Sekuzwakala umama Kheswa esethi,  "Sekuyisikhathi sokuzijabulisa ke manje. Ningaqagela nginilungiseleni namhlanje?"
P10	Nanguya engena endlini eyolanda loko azobamangaza ngako. Bahlala bamlinda abantwana ngesineke,  bebheke ngabomvu ukuthi ubaphatheleni. Uthe eza ngendledlana,  bayambona izikhwama zephinifa lakhe ziqumbile. Kazi uphetheni?
P11	"Ake sibone ke ukuthi niqagele ngakho na?" Nangu umama Kheswa ephendulela izikhwama zakhe zephinifa lakhe,  kuphume kuqinqika amahhabhula aphuzi ewela etafuleni. Uyabona,  ngishaye khona!" kumemeza uNeli. Khona lapho umama Kheswa bese ethi,  "Lalelani ke bantabami,  khumbulani umthetho. Yabelanani ngokulinganayo! Kungabikho othola amaningi noma ambalwa kunabanye.
P12	Baqala abantwana. Baqala ngokubala ngakubili: 2,  4,  6,  8,  10,  12,  14,  16,  kwaba nehhabhula elilodwa ngaphezulu,  kusho ukuthi amahhabhula esewonke ayi-17.
P13	Okulandela lapho,  babelana amahhabhula ngokulinganayo. Manje sekunamahhabhula amabili ngaphezulu asele. Emva kwaloko,  abantwana bafaka amahhabhula abo ezikhwameni zabo ukuze baye nawo emakhaya.
P14	"Masisikeni la mahhabhula amabili sabelaneni futhi," kuchaza uNeli. Masinyane waphonsa umbuzo uZipho,  "Sizothola izingcezu ezingaki umuntu emunye?" Waphendula ngokushesha uDudu,  "Ngiyayazi impendulo!"
P15	Kuthe kusenjalo,  Vumvum! Sekufika ubaba Kheswa ngeloli lakhe. Iloli alilayishile,  ubaba Kheswa uhleka yedwa. "Ngithengise wonke amabhokisi. Manje sengingakwazi ukulungisa ihhoko lezingulube futhi nginithengele nebhola ebenilifuna." "Halala!" kumemeza abantwana ngenjabulo.

images:

illustrations/pages/19328.png
illustrations/pages/19323.png
illustrations/pages/19325.png
illustrations/pages/19326.png
illustrations/pages/19327.png
illustrations/pages/19328.png
illustrations/pages/19329.png
illustrations/pages/19330.png
illustrations/pages/19331.png
illustrations/pages/19332.png
illustrations/pages/19333.png
illustrations/pages/19334.png
illustrations/pages/19335.png
illustrations/pages/19336.png
illustrations/pages/19337.png
illustrations/pages/19338.png
illustrations/pages/19339.png

translations:

English (Original)	Counting Cabbages	id=19421
English (Adaptation)	Counting Cabbages	id=19454
