url:	http://africanstorybook.org/reader.php?id=12699&d=0&a=1
id:	12699
title:	Simba Na Ngiri
author:	Brigid Simiyu
artist:	Wiehan de Jager
lang:	Kiswahili
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/12699.png
desc:	Ngiri anamnasua Simba kutoka kwenye mtego wa mwindaji. Je

page_text:

P1	Hapo zamani za kale,  Simba alikuwa mwenye nguvu aliyeogopwa kuliko wanyama wote. Angeweza kuwashika wanyama wengine na kuwala. Lakini asubuhi moja alipokuwa akitafuta kifungua kinywa,  alinaswa katika mtego wa mwindaji.
P2	Simba alipiga mayowe kwa uchungu. Alivuta ili kujinasua kutoka mtegoni. Mtego ulinasa mguu zaidi kila alipovuta. Mwishowe,  Simba alipokuwa amechoka na kuhisi uchungu alikata tamaa.
P3	Siku zilivyopita ndivyo Simba alichomwa kwa jua. Alihisi njaa na kiu na hakuwa na mwokozi. Alizidi kuwa mnyonge hata akawaza,  "Nitakufa kwa njaa na kiu."
P4	Asubuhi moja,  Simba alisikia sauti kichakani. Alisikiliza na kuchunguza kwa karibu. Aliona Ngiri akitembea na mkwewe na watoto wakizungumza na kucheka. Familia ya Ngiri ilikuwa inakwenda mtoni kunywa maji na kuchezea topeni kabla ya jua kuwa kali.
P5	"Ngiri,  tafadhali niokoe kutoka mtegoni." Simba alimsihi. "Kamwe sitakuokoa wewe mnyama mkatili. Nikikuokoa utanila mimi na familia yangu kama kifungua kinywa." "Naahidi kamwe sitatenda jambo ovu kama hilo. Tutakuwa marafiki ukiniokoa," Simba alisema.
P6	Hata hivyo,  Ngiri alimwonea Simba huruma. Aimwambia,  "Sifurahii ukihisi uchungu,  kiu na kuwa karibu kufa kwa njaa." Kwa hivyo alitumia pembe zake akavuta akamwokoa Simba. Ngiri akampata rafiki mpya.
P7	Simba alisema,  "Asante sana rafiki yangu kwa kuniokoa. Ninaende kwa familia yangu sasa,  kwa heri." "Nenda salama rafiki yangu," Ngiri alimjibu. Ngiri alifurahi kwamba Simba alikuwa rafiki yake. "Familia yangu haitamtoroka tena simba." Aliwaza.
P8	Simba aliondoka akichechemea kwa unyonge. Alihisi njaa sana. Simba aliwaona watoto wa Ngiri wakicheza topeni. Alipowaangalia,  alidondokwa na mate akafikiria,  "Leo nina bahati."
P9	Simba alimwita Ngiri,  rafikiye mpya,  "Nimenaswa mtegoni kwa siku nyingi bila chakula.  Sina nguvu za kuwinda kwa sasa. Naomba unipatie mmoja wa watoto wako kuwa kifungua kinywa changu?" Ngiri alishtuka akasema,  "Nilikuokoa kutoka mtegoni na sasa unataka kuwala watoto wangu?"
P10	Simba alimjibu,  "Nasikitika rafiki yangu,  lakini nina njaa. Elewa kwamba ingawa mimi ni mnyonge sasa mimi ni mwenye nguvu kukuliko wewe." Simba alifungua kinywa chake na kuonyesha meno yake. "Usiponipatia mmoja wa watoto wako kwa hiari,  mwenyewe nitamchukuwa mmoja," alinguruma.
P11	Ngiri alifahamu kuwa hakuwa na mbio wala nguvu za Simba. Hangeweza kuwalinda wanawe katika vita. "Nitakupatia mtoto wangu mmoja baada ya wewe kunionyesha jinsi ulivyonaswa mtegoni. Itanisaidia kumwokoa simba mwingine." Ngiri alisema.
P12	Simba hangeweza kusubiri kumla ngiri mchanga. Alikwenda mtegoni,  akauweka mguu wake ndani kumwonyesha rafiki yake jinsi alivyonaswa.
P13	"Ui!" Simba alinguruma. Ngiri alikaza mtego kwenye mguu wa simba akisema,  "Aha! Nimekupata. Utakaa mtegoni kwa njaa na kiu tena. Tuone ikiwa meno yako makali na yenye nguvu yatakusaidia sasa."
P14	Mkewe Ngiri aliwaambia wanawe,  "Kimbieni mwende mbali!"  "Inueni mikia yenu mnapokimbia ili baba yenu awaone mlipo." Alisizitiza. Watoto wa Ngiri walikimbia kichakani kwa kasi walivyoweza.
P15	Simba alihisi uchungu akamsihi Ngiri tena amsaidie,  "Nitakufanyia lolote utakalo ukiniokoa." Ngiri hakumwamini Simba. Alimwambia,  "La! Sitathubutu,  wewe ni muongo! Nitawaonya wanyama wengine vile vile ili waepuke na ujanja wako."
P16	Ngiri aliwaona watoto wake na mama yao wakikimbia katika mstari mmoja. Waliinua mikia yao ili awaone. Ngiri alijiunga nao wakatorokea mahali pa usalama. Hii ndiyo sababu ngiri huinua mikia yao wanapokimbia kuhakikisha usalama wa kila mmoja wao.

images:

illustrations/pages/9518.png
illustrations/pages/9515.png
illustrations/pages/9514.png
illustrations/pages/9513.png
illustrations/pages/9516.png
illustrations/pages/9518.png
illustrations/pages/9517.png
illustrations/pages/9519.png
illustrations/pages/10193.png
illustrations/pages/9520.png
illustrations/pages/9525.png
illustrations/pages/9530.png
illustrations/pages/9534.png
illustrations/pages/9531.png
illustrations/pages/9532.png
illustrations/pages/9533.png
illustrations/pages/9535.png

translations:

French (Translation)	Le Lion Et Warthog	id=12661
Ng’aturkana (Translation)	Eng'atuny Ka Eputir	id=12688
Oluwanga (Translation)	Italanyi Nende Injiri	id=12957
Portuguese (Translation)	Leão E Facoquero	id=16659
Rutooro (Translation)	Entale N’Engiri	id=14928
Setswana (Translation)	Tau Le Kolobe Ya Naga	id=14956
Siswati (Translation)	Libhubesi Nengulube Yesiganga	id=13075
