url:	http://africanstorybook.org/reader.php?id=19043&d=0&a=1
id:	19043
title:	Maguru O Abela Diphoofolo Maoto
author:	Dikeledi Queen Shai
artist:	Wiehan de Jager
lang:	Sepedi
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/19043.png
desc:	Maguru o tšea sephetho sa go fa diphoofolo ka moka maoto gore di ipshine ka go sepela go swana le batho.

page_text:

P1	Kgalekgale diphoofolo di be di se na maoto. Di be di gogoba fase.
P2	Ke batho fela bao ba bego ba na le maoto ka lebaka la go re Maguru o be a ba file maoto.
P3	Ka letšatši le lengwe Maguru o ile a tšea sephetho sa go fa phoofolo ye nngwe le ye nngwe maoto. O ile a sepela go dikologa motse a dira tsebišo yeo ka segodišalentšu. O be a rata go re phoofolo ye nngwe le ye nngwe e sepele bjalo ka motho.
P4	Diphoofolo di ile tša thaba kudu ge di ekwa go re di tlilo fiwa maoto. Phoofolo ye nngwe le ye nngwe e be e rata go ba le maoto gore e kgone go sepela le go kitima. Di ile tša opela,  di pokapoketša mesela le go phuphusela ka mafofa a tšona.
P5	Diphoofolo di ile tša kgobokana go ahlaahla ka mokgwa woo di itemogelago bohloko bja go gogoba. Di be di ngwapšwa dimpa ke mobu mo fase. Maoto a tla di thuša gape le go ema tša kgona go bona kgole go swana le batho.
P6	Ge letšatši le fihlile,  diphoofolo tše ntši di ile tša gogoba di lebile lapeng la Maguru go yo ikhweletša maoto. Dithutlwa,  ditau,  ditlou,  mebutla,  dikwena le dinonyana di ile tša ema mothalading tša letela go fiwa maoto.
P7	Phoofolo ye nngwe le ye nngwe e ile ya fiwa maoto a mane. Dinonyana tšona di ile tša fiwa maoto a mabedi a mabedi.
P8	Morago ga go fiwa maoto,  diphofolo di ile tša se sa swana le pele. Tše dingwe di ile tša bina ka lethabo. Tše dingwe di be di swere bothata bja go ithuta go sepela ka maoto,  di bile di wela fase.
P9	Di ile tša sepela go dikologa le motse di tšama di kgantšhetša batho maoto a tšona. Diphoofolo ka moka di ile tša goelela tša re,  "Re ka se sa gogoba gape."
P10	Phoofolo ya mafelelo mothalading wa go fiwa maoto e be e le Legokolodi. Maguru o ile a botšiša a re,  "Na go na le yo mongwe ka morago ga gago?" "Aowa,  ke nna wa mafelelo," Legokolodi la araba ka go realo.
P11	Maguru a nagana,  "Ge e le go re ga go na yo mongwe,  nna ke tla dira eng ka maoto ao a šetšego?" Maguru o ile a fa Legokolodi maoto ka moka ao a šetšego.
P12	Legokolodi le ile la sepela le thabile kudu ka ge le filwe maoto a mantši. "Ke tla kgona go sepela ka lebelo go feta diphoofolo tše dingwe," la nagana bjalo.
P13	Ge Legokolodi le se no tloga,  noga ya fihla ka lapeng la Maguru. "Maguru,  ke kgopela gore o mphe maoto le nna," Noga ya kgopela ka tsela yeo.
P14	"Ke file diphoofolo maoto ka moka. Na wena o be o le kae?" Maguru a botšiša. "Ke be ke gateletšwe ke boroko," Noga ya fetola.
P15	Maguru o ile a lebelela ka ntlong go bona ge eba go na le maoto ao a šetšego. Efela ga se a hwetša selo.
P16	Maguru o ile a tšwela ka ntle a re,  "Ke maswabi,  Noga,  maoto a fedile." Noga e ile ya swanelwa ke go gogoba e boela morago e se na maoto. Go tloga lona letšatši leo,  Noga,  e ile ya se sa robala kudu. Le lehono Noga e sa letetše sebaka se se latelago sa go hwetša maoto.

images:

illustrations/pages/13910.png
illustrations/pages/13904.png
illustrations/pages/13905.png
illustrations/pages/13906.png
illustrations/pages/13907.png
illustrations/pages/13908.png
illustrations/pages/13909.png
illustrations/pages/13910.png
illustrations/pages/13911.png
illustrations/pages/13912.png
illustrations/pages/13913.png
illustrations/pages/13914.png
illustrations/pages/13915.png
illustrations/pages/13916.png
illustrations/pages/13917.png
illustrations/pages/13918.png
illustrations/pages/13919.png

translations:

ChiTonga (Translation)	Maguru Upa Maulu	id=18649
CiNyanja (Translation)	Maguru Apasa Mendo	id=18668
English (Original)	Maguru Gives Legs	id=14415
IciBemba (Translation)	Maguru Apeela Amoolu	id=18691
isiXhosa (Translation)	Umaguru Uphisa Ngemilenze	id=17576
isiZulu (Translation)	Umaguru Uphisana Ngemilenze	id=16360
isiZulu (Adaptation)	Umveli Unikela Ngemilenze	id=17461
Kinyarwanda (Translation)	Maguru Atanga Amaguru	id=17467
Kiswahili (Translation)	Maguru Apatiana Miguu	id=14412
Sesotho (South Africa) (Translation)	Maguru O Fana Ka Maoto	id=20037
Sesotho (South Africa) (Translation)	Maguru Deel Bene Uit	id=20083
Setswana (Translation)	Montshiwa O Abelana Ka Maoto	id=14929
SiLozi (Translation)	Maguru Ufa Mautu Ahae	id=18735
Tshivenda (Translation)	Maguru U Ṋekedza Milenzhe	id=18285
Xitsonga (Translation)	Maguru a Phakela Milenge	id=18870
