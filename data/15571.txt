url:	http://africanstorybook.org/reader.php?id=15571&d=0&a=1
id:	15571
title:	Yinyama Yikusola Cisima
author:	Assima Abudo
artist:	João Carlos Brito
lang:	Ciyawo
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/15571.png
desc:	Wula nganijinya kupunda caka cimo.  Ngapagwa ata dindondwa dimo ga mesi.  Yinyama-wo cinawudi kulondesya aci cisawusyo?

page_text:

P1	  Yawonece caka cimo wula kuleka kunya. Yitela yajumwile ni yawile. Sulo nganasipagwa mesi gatutwime.  Vandu ni yinyama vatandite kuwa sala ni njota.
P2	Ce-Disimba ni ce-Ndembo,  acimamwenye va yinyama,  vasosangene kwiganyana yisawusyo.  Ce-Disimba vatite,  "Tumale kuwa njota. Kwende twavilanganye wose ni tutavisyane lunda lwa kusola cisima ni matala gakuti gapagwe mesi ga tumweje." Ce-Ndembo vapikangene nayo ni vapelegenye dilove dila kuyinyama yose.
P3	  Yinyama yose yasosangene kwiganyana ngani pasi pacitela cimo cakwe cekulungwa.    Ni ce-Disimba vatandite kuveceta ayi,  "Mpikanicisyeje,  vanya acimwene ni dada! Acino caka cino,  wula nganajinya. Wose-pe adi nkuwa sala ni njota. Nambo mwa uwe,  tutende ditala dya kusola cisima pakuti wose tukole mesi ga tumweje."
P4	    Yinyama yose yapikangene nayo mwa citema-citema ni yakamwile majela,  yipocolo ni yipiki ni yatandaga kusola.  Nambo ce-Kalunga nganayika.    Yinyama yose yatandite kusevesa ndavi jijojo ni yasolaga.   Ni yasolaga sooni n'nope.  Mbesi jakwe yagapatile mesi.
P5	    Vanya-wo pavayice kumesi,  ce-Disimba vatite,  "Yicici twatesile patwagapatile mesi?"    "Ntande-ci ce-Kalunga nganajiyika kukamucisya kusola aci cisima-ci?"    "Vele ngamwa aga mesi-ga,  mwa cimbalambanda!"
P6	   Pawujo pakwe,  ce-Kalunga vakopocele ni pajaciweni cisima ni vatite,  "Wodi,  wodi pacisima!" ni ngadi cavacipikene.    Sano ni vajinjile,  vang'wele mesi. Basi pavamasile,  vadisiwice kandavi panandi nkati-mo.
P7	  Disiku dine payayice yinyama,  yayiweni kuti cisima cawo cadiji cangalondecela.  Mesi nganagapitaga m'matope.   Vanya-wo vaawuusyanaga,  "Vani va vatesile yicindu mpela yeleyi?"   Vane vajanjile,  "Nguganisya kuti adi ce-Kalunga digongo patusosileje cisima,  vele nganayiceje."
P8	     Mwa yiyoyo,  yinyama yasayine kuvika londa pacisima ni yasagwile ce-Dijani aloleleje yicindu.     Ce-Dijani vadiji londa pavakopocele ce-Kalunga cilo acitiji,  "Wodi! Wodi! M'mesi!" Ni jiiii,  ngadi capikene.  Kwa yiyoyo vavecete kane,  "Wodi! Wodi! M'mesi!"    Basi ce-Dijani vajanjile,  "Mpite!"   Pele ce-Kalunga vakopocele ni vaakolasile ce-Dijani,  "Nyice bwanawe,  ni nyigele yeyila ya yikwakondaga acakulungwa kudya yila!"    Ce-Dijani ni vaajanjile,  "Njende,  kwende tuyiwone yele."    Ce-Kalunga vakwete wuci,  vavandicile ni vatesile ce-Dijani,  "Ye bwanawe,  n'nyipasye panandi ayi!" Ni vaapele wuci. Pawujo,  vatyosisye mesi ga pacisima.    Pavatyokaga wulendo,  vayice ce-Ditunu ni vaaweni ce-Kalunga.
P9	   Disiku dine pavayice a-Ditunu,  vaasaadile aciyinyama wose kuti ce-Kalunga vatyosisye mesi ga pacisima.    Awuno wulendo wuno,  yasagwile ce-Ngong'o pakuti ave londa pacisima.      Ce-Ngong'o vadiji pamasengo pavayice ce-Kalunga cilo acitiji,  "Wodi pacisima!" Jiiii.  Nganapikana dilama ata dimo.   Kwa yiyoyo vajinjile ni vatandite kudivecetela jika jawo,  "Yele ni ya yikusacikwa! Wune ndi ce-Kalunga! Ngwika kung'wa mesi panandi."
P10	   Pavayice ce-Ngong'o kucisima,  vajuvile panyuma pamaduka ni vawonecelaga basi panandi pakwe vevala.    N'nyi ni yatite kwinjila ce-Kalunga m'mesi,  ce-Ngong'o vaakamwile lukongolo.   Ce-Ngong'o ngadi ya vatite ni vadiji citamile adi akamwile lukongolo mpaka kwacele.
P11	   Payayice yinyama yalolete kuti ce-Ngong'o vaakamwile ce-Kalunga.  Vavilasile vane aciyinyama kuti asayine yakutenda ni ce-Kalunga.  Pavasosangene wose,  ce-Disimba vawuusisye wose,  "Tutende cici na ava ce-Kalunga?"
P12	    Ce-Ngong'o vaajanjile,  "Ngusaka kuti ce-Ndembo mwakamule ni caso cenu ni mwapuute nagala maduka gala."   Yinyama yose yajiticisye.    Nambo ce-Kalunga vajanjile,  "Vakulungwa ce-Disimba,  n'nyimanyi kuti acikalunga vangawa naga ni maduka. Kalunga basi akuwa naga kwaponya padiwu."    Kwa yiyoyo ce-Disimba vaatesile ce-Ndembo kuti vakamule ce-Kalunga. Ce-Ndembo vaakamwile vevala ni vatandite kwapuuta vevala padiwu.
P13	   Pawujo pakwe,  pavadiji diwu-diwu-pe,  ce-Ndembo vaakamwile vevala ni vaaponyisye.    Ce-Ndembo pavapumwile,  vatesile diwunde dyekulungwa dya luwundu.  Puuuu!  Luwundu lwadiji m'mawupande wose.
P14	   Luwundu palwatondweve,  yinyama yalolete mumbadi nambo ce-Kalunga nganawoneka!    Sano pele ni yapikanicisye kuti ce-Kalunga vaalambucisye kane sooni!

images:

illustrations/pages/10230.png
illustrations/pages/10226.png
illustrations/pages/10227.png
illustrations/pages/10228.png
illustrations/pages/10230.png
illustrations/pages/10234.png
illustrations/pages/10233.png
illustrations/pages/10235.png
illustrations/pages/10236.png
illustrations/pages/10236.png
illustrations/pages/10237.png
illustrations/pages/10238.png
illustrations/pages/10239.png
illustrations/pages/10240.png
illustrations/pages/10241.png

translations:

Ateso (Translation)	Eboket Itiang Atan	id=20617
English (Adaptation)	Animals Dig a Well	id=10460
Kinyarwanda (Translation)	Inyamaswa Zicukura Iriba	id=21497
Lumasaaba (Translation)	Tsisolo Stilima Ifubu	id=20662
Portuguese (Original)	Os Animais Cavam Um Poço	id=10458
Portuguese (Translation)	Os Animais Cavam Um Poço	id=11633
