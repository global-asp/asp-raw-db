url:	https://africanstorybook.org/reader.php?id=34304&d=0&a=1
id:	34304
title:	Mpopi  u no fasha
author:	Ndivhuho Mutsila
artist:	Hélder de Paz Alexandre
lang:	Tshivenḓa
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/34304.png
desc:	Khonani yashu Sankambe tshi a kunda hafhu.

page_text:

P1	Kalekale ho vha hu na muṱa u re na tsimu khulukhulu. Vho vha vho ṱavha nḓuhu nnzhi na mavhele manzhi.@ @Zwipuka zwoṱhe zwi re na milenzhe miṋa zwo vha zwi tshi dzhena tsimuni iyi zwa ḽa zwiliṅwa.
P2	Muvhuḓa u no pfi Sankambe wo vha wo thanya nga maanḓa. Wo vha u tshi kona u zwi vhona uri vhaṋe vha tsimu vha khou swika.@ @Wo vha u tshi mbo ḓi vhidzelela wa ri, "Mbava! Mbava!" zwenezwi u tshi vhona vhalimi, izwi zwiṅwe zwipuka zwa mbo ḓi shavha.
P3	Musi maḓuvha a tshi ya, avha vhathu vha limuwa uri zwiliṅwa zwavho zwi khou ḽiwa.@ @Vha mbo ḓi vhea mpopi muhuluhulu tsimuni u itela u shushedza phukha na u tsireledza tsimu. Vha ḓodza mpopi uyu woṱhe guḽuu.
P4	Nga ḽi tevhelaho, phukha dzi tshi swika tsimuni dzo wana hu na mpopi. Dza ri a dzi tsha ḓo dovha dza kanda nge dza humbula uri mpopi u ḓo dzi bata.  @ @Mpopi wo vha u tshi shushedza phukha dzoṱhe, nga nnḓa ha muvhuḓa. Muvhuḓa wa mbo vhuya nga matshelo.
P5	Muvhuḓa wa ya kha mpopi wa ri, "Arali nda nga u mapha nga tshanḓa tshanga tsha u ḽa, u ḓo fa!"@ @Muvhuḓa wa mapha mpopi, tshanḓa tshawo tsha fashwa nga guḽuu.
P6	Muvhuḓa wa ri kha mpopi, "Arali nda nga u mapha nga tshanḓa tshanga tsha monde, u ḓo fa!"@ @Muvhuḓa wa mapha mpopi, tshanḓa tshawo tsha fashwa nga guḽuu.
P7	Muvhuḓa wa ri kha mpopi, "Arali nda u raha nga milenzhe yanga, u ḓo fa!"@ @Muvhuḓa wa ita ngauralo, milenzhe yawo ya fashwa nga mpopi.
P8	Muvhuḓa wa ri kha mpopi, "Arali nda u gemba nga ṱhoho, u ḓo fa!"@ @Ṱhoho ya muvhuḓa ya fashwa nga mpopi.@ @Zwino muvhili woṱhe wa muvhuḓa wo vha wo fashwa nga mpopi.
P9	Ḽeneḽo ḓuvha, munna na musadzi na ṅwananyana wavho wa lupedzi vha ya tsimuni.@ @Vha tshi swika vha wana muvhuḓa wo fashwa nga mpopi vha u ṋea uyu musidzana uri u ise hayani. A tshi swika hayani, a vhudza mukomana wawe uri a u bike.
P10	Fhedzi muvhuḓa wa vhudza vhasidzana avha mulaedza muṅwe-vho. Wa ri ho pfi vha u bikele gukulume ḽihulwane ḽa afha muṱani tshi sevhe ngaḽo nga tshilalelo.@ @Muvhaḓa wa ita na u vha vhudza uri vha u fhe suthu ya khotsi avho.
P11	Ndi fhaḽa-ha avha vhasidzana vha tshi bika gukulume. Vha fha muvhuḓa suthu ya khotsi avho, vha kona u u fha tshilalelo.@ @Muvhuḓa wa kukuna marambo u tshi dzhenisa zwikwamani zwa badzhi.
P12	Munna na musadzi vha mbo ḓi vhuya hayani.@ @Muvhuḓa wa mbo ḓi fhufha nga fasiṱere wa shavha.@ @Vha sasamedza mmbwa dzavho uri dzi pandamedze muvhuḓa dzi u fare.
P13	Musi mmbwa dzi tshi sendela tsini na muvhuḓa, wa dzi posa marambo a tshi bva tshikwamani tsha badzhi ya khotsi.@ @Zwa ita uri mmbwa dzi ime dzi shenge marambo.
P14	Muvhuḓa wa gidima nga luvhilo lune wa nga kona, u swika u tshi swika hu re na matope.@ @Wa thoma u ḓivhumbulusa matopeni u swika vhukuse hawo hoṱhe hu tshi khakhaṱhela matope. Wo mbo ḓi ima henefho nḓilani we, dzii!
P15	Musi vhathu vha tshi swika khawo, vha balelwa u u ḓivha.@ @Vha vhudzisa, "No vhuya na vhona-vho muvhuḓa mutswuku u tshi gidima u tshi fhira?" Muvhuḓa wa fhindula wa ri, "Hai!"@ @Vhathu vha fhira vha tshi tshimbila na nḓila.
P16	Ndi hone u fhela ha tshiṱori.

images:

illustrations/pages/27966.png
illustrations/pages/27962.png
illustrations/pages/27963.png
illustrations/pages/27964.png
illustrations/pages/27965.png
illustrations/pages/27966.png
illustrations/pages/27967.png
illustrations/pages/27968.png
illustrations/pages/27969.png
illustrations/pages/27970.png
illustrations/pages/27971.png
illustrations/pages/27972.png
illustrations/pages/27973.png

translations:

English (Original)	The sticky doll	id=32228
isiNdebele (Translation)	Unompopi onamathelako	id=35212
Sepedi (Translation)	Popi ya go kgomarela	id=33347
Siswati (Translation)	Umdoli lona lokunamatselako	id=34419
Xitsonga (Translation)	N'wampopi wa vurimba	id=34196
