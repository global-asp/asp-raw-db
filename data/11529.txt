url:	http://africanstorybook.org/reader.php?id=11529&d=0&a=1
id:	11529
title:	Wandiya Kaŋ Te Arzaka
author:	Plan Niger - Projet NECS - Usaid and Avec la contribution du comité asl du projet necs
artist:	Mango Tree
lang:	Zarma
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/11529.png
desc:	Wandiyo hinka kaŋ koy me-ŋwaari ceeciyaŋ. Ikulu kubay nda ɲa zeeno fo ngey fonda boŋ. Amma i ra afolloŋ no yadda ga waybora gakasinay.

page_text:

P1	Wandiyo hinka fo day no ya,  afa ma Halima afa mo Fatuma. I hayrayey te ka si. Batame koogo fo ra no i go ga ngey baafuna te. Hari si kaŋ ga han mo sanku fa i ma du ŋwaari. Boro kaŋ ga ba ŋwaari kulu kala nda a koy nangu mooro ga a ceeci.
P2	Halima wo wandiyo no kaŋ boŋo ga dogon. A gonda suuru,  a ga may mo. Kayno kaŋ ga ti Fatuma si boro kulu daŋ me ga. A ba si nda boro fo.
P3	Susubay fo,  wandiyo hinkaa tunu jirbi. I di kaŋ hari kulu kaŋ ga ŋwa si ngey se. I hima ga koy ga ŋwaari ceeci. Halima nda Fatuma,  afo kulu na nga fonda sambu.
P4	Wayboro fo mo kaŋ se i ga ne Mintu go ga nga baafuna te i jare ga. Nga arzaka wo no a ga zaban borey se. Amma Mintu wo jiray no,  ga-hamo kulu bi no.
P5	Fatuma ka ga kubay nda waybora. Mintu ne a se: "Ay izo mate ni go? Man no ni fun? Man ga no ni ga koy?"
P6	Fatuma tu a se hããyaŋey kulu ga. Wayboro zeena ye ga ne a se: "Koy nda ay kala ay kwaara,  ay ga ci ni se mate kaŋ i ga te" Fatuma na waybora cabe gargasay kulu dumi. A ne a se: "Ay soofu ay ma bu ga bisa ay ma lamba ni bi fumbey wo ga."
P7	Waybora na nga me di,  a ne a se Irkoy ma a hallasi a dirawo ra.
P8	Fatuma dira ga to nangu fo kaŋ ga humburandi. Nango sinda kala konjanje yaŋ gondi yaŋ nooni yaŋ nda gangam dumi-dumi yaŋ. Fatuma farga gumo,  gaabi kulu si a ra zama a mana hari kulu ŋwa. Kaŋ a goro ga fulanzam,  gondey nda nooney mo te a ciine.
P9	Halima mo ka ga kubay nda wayboro ɲa zeena nga fonda boŋ. A ma kaani kaŋ a di Mintu,  zama nga hinne ga ti boro kaŋ a kubay nda nga dirawo ra. Waybora na a ce ga hããyaŋ zeeney te a se.
P10	Halima yadda ga konda waybora kala fu. Mintu ne a se: "Ni na hari te kaŋ ni cale boobo mana hin ga te." A na Halima no goobu fo ga ne a ma soobay ga koy fu,  a ga du hari kulu kaŋ a ga ba.
P11	Halima saabu waybora se,  a na a fo nda goy,  a zuru ga ye fu. A ka ga fu hanno fo gar,  nda nga me-fo jinay. A te wayborey kulu ra arzakanta beero.
P12	Amma waymo darayyaŋo go ga a hẽẽnandi,  a ne: "Boro kaŋ si ma yaamaryaŋ si kokor kala ce-beeri me ra."

images:

illustrations/pages/9239.png
illustrations/pages/9230.png
illustrations/pages/9231.png
illustrations/pages/9232.png
illustrations/pages/9233.png
illustrations/pages/9234.png
illustrations/pages/9235.png
illustrations/pages/9237.png
illustrations/pages/9236.png
illustrations/pages/9238.png
illustrations/pages/9239.png
illustrations/pages/9240.png
illustrations/pages/9241.png

translations:

