url:	http://africanstorybook.org/reader.php?id=8073&d=0&a=1
id:	8073
title:	Mwalimu Goso
author:	Adapted from one of George W Bateman’s Zanzibar Tales Versioned by Mitugi Kamundi
artist:	Jemma Kahn
lang:	Kiswahili
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/8073.png
desc:	A teacher named Goso taught children under a calabash tree. One day Paa the hungry gazelle went to steal some fruit hanging from the tree. He shook the tree so hard that the fruit fell on Goso’s head and killed him. The children are very upset and want to find out who had killed their teacher.

page_text:

P1	Hapo zamani kulikuwa na mwalimu aliyeitwa Goso. Aliwafundishia wanafunzi chini ya mbuyu badala ya ndani ya darasa.
P2	Siku moja,  paa alipanda juu ya mbuyu kuiba matunda. Alitikisa tawi la mbuyu na tunda moja likamwangukia Mwalimu Goso akafariki.
P3	Watoto walipofika chini ya mti walimpata mwalimu wao amekufa. Wakahuzunika sana. Walitaka kujua kilichomuua Mwalimu Goso.
P4	Basi wakashika Upepo wa Kusini. "Ni wewe uliyeangusha tunda lililomgonga Mwalimu Goso. Hayo ni makosa makubwa." Lakini Upepo wa Kusini ukajibu,  "Ningekuwa na nguvu kiasi hicho Ukuta wa Matope ungewezaje kunikinga?"
P5	Kwa hivyo wakaenda kwa Ukuta wa Matope. "Ni wewe uliyekinga Upepo wa Kusini ambao Uliangusha tunda lililomwangukia Mwalimu Goso. Hayo ni makosa makubwa." Lakini Upepo wa Kusini ulijibu,  "Ningekuwa na nguvu kiasi hicho,  panya angewezaje kutoboa shimo ubavuni mwangu?"
P6	Basi wakaenda kwa Panya. "Ni wewe uliyetoboa shimo kwenye Ukuta wa Matope uliokinga Upepo wa Kusini ambao Uliangusha tunda lililomwangukia Mwalimu Goso. Hayo ni makosa makubwa." Lakini Panya akajibu,  "Ningekuwa na nguvu kiasi hicho paka angewezaje kunila?"
P7	Basi wakaenda kwa Paka. "Ni wewe ambaye hula Panya,  ambaye hutoboa shimo kwenye Ukuta wa Matope ambao ulikinga Upepo wa Kusini,  ambao Uliangusha tunda amablo lilimwangukia Mwalimu Goso. Hayo ni makosa makubwa." Lakini Paka akasema,  "Ningekuwa na uwezo kiasi hicho ningewezaje kufungwa kwa kamba?"
P8	Basi wakaenda kwa Kamba. "Ni wewe ambaye hufunga Paka,  ambaye hula Panya,  ambaye hutoboa shimo ubavuni mwa Ukuta wa Matope uliokinga Upepo wa Kusini ambao Uliangusha tunda lililomwangukia Mwalimu Goso. Hayo ni makosa makubwa." Lakini Kamba ikasema,  "Ningekuwa na uwezo kiasi hicho ningewezaje kukatwa kwa kisu?"
P9	Basi wakaenda kwa Kisu. "Ni wewe ambaye hukata Kamba,  ambayo hufunga Paka,  ambaye hula Panya,  ambaye hutoboa shimo ubavuni mwa Ukuta wa Matope ambao ulikinga Upepo wa Kusini ambao Uliangusha tunda ambalo lilimwangukia Mwalimu Goso. Hayo ni makosa makubwa." Lakini Kisu kikasema,  "Ningekuwa na uwezo kiasi hicho ningewezaje kuchomwa kwa moto?"
P10	Basi wakaenda kwa Moto. "Ni wewe ambaye huchoma Kisu,  ambacho hukata Kamba,  ambayo hufunga Paka,  ambaye hula Panya,  ambaye hutoboa shimo kwenye Ukuta wa Matope,  ambao ulikinga Upepo wa Kusini ambao uliangusha tunda ambalo lilimwangukia Mwalimu Goso. Hayo ni makosa makubwa." Lakini Moto ukasema,  "Ningekuwa na uwezo kiasi hicho,  ningewezaje kuzimwa na maji?"
P11	Basi wakaenda kwa Maji. "Ni wewe ambaye huzima moto,  ambao huchoma Kisu,  ambacho hukata Kamba,  ambayo hufunga Paka,  ambaye hula Panya,  ambaye hutoboa Ukuta wa Matope,  ambao ulikinga Upepo wa Kusini ambao Uliangusha tunda ambalo lilimwangukia Mwalimu Goso. Hayo ni makosa makubwa." Lakini Maji yakasema,  "Ningekuwa na uwezo kiasi hicho,  ningewezaje kunywewa na ng'ombe?"
P12	Basi wakaenda kwa Ng'ombe. "Ni wewe ambaye hunywa maji,  ambayo huzima moto,  ambao huchoma Kisu,  ambacho hukata Kamba,  ambayo hufunga Paka,  ambaye hula Panya,  ambaye hutoboa Ukuta wa Matope,  ambao ulikinga Upepo wa Kusini ambao Uliangusha tunda ambalo lilimwangukia Mwalimu Goso. Hayo ni makosa makubwa." Lakini Ng'ombe akasema,  "Ningekuwa na uwezo kiasi hicho,  ningewezaje kuumwa na mbung'o?"
P13	Basi wakaenda kwa Mbung'o. "Ni wewe ambaye humwuma ng'ombe,  ambaye hunywa maji,  ambayo huzima moto,  ambao huchoma Kisu,  ambacho hukata Kamba,  ambayo hufunga Paka,  ambaye hula Panya,  ambaye hutoboa Ukuta wa Matope,  ambao ulikinga Upepo wa Kusini ambao Uliangusha tunda ambalo lilimwangukia Mwalimu Goso. Hayo ni makosa makubwa." Lakini Mbung'o akasema,  "Ningekuwa na uwezo kiasi hicho,  ningewezaje kuliwa na Paa?"
P14	Basi wakampata paa. "Ni wewe ambaye hula Mbung'o ambaye humwuma ng'ombe,  ambaye hunywa maji,  ambayo huzima moto,  ambao huchoma Kisu,  ambacho hukata Kamba,  ambayo hufunga Paka,  ambaye hula Panya,  ambaye hutoboa Ukuta wa Matope,  ambao ulikinga Upepo wa Kusini ambao Uliangusha tunda ambalo lilimwangukia Mwalimu Goso. Hayo ni makosa makubwa."
P15	Paa alishtuka kwamba alikuwa ametambulika. Kwa hivyo,  hakuwa na cha kusema. Kisha watoto wakasema: "Ni wewe uliyeangusha tunda lililomgonga Mwalimu Goso. Ni wewe unayepaswa kuadhibiwa!"

images:

illustrations/pages/890.png
illustrations/pages/906.png
illustrations/pages/890.png
illustrations/pages/8110.png
illustrations/pages/891.png
illustrations/pages/893.png
illustrations/pages/892.png
illustrations/pages/896.png
illustrations/pages/895.png
illustrations/pages/900.png
illustrations/pages/903.png
illustrations/pages/897.png
illustrations/pages/898.png
illustrations/pages/899.png
illustrations/pages/901.png
illustrations/pages/902.png

translations:

