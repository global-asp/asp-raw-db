url:	http://africanstorybook.org/reader.php?id=21377&d=0&a=1
id:	21377
title:	Peu Ye Nnyanennyane
author:	Nal'ibali
artist:	Maya Marshak
lang:	Sepedi
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/21377.png
desc:	Mo motseng

page_text:

P1	Mo motseng, metheošeng ya Mount Kenya kua East Africa, mosetsana yo monnyane o be a šoma ka mašemong le mmagwe.

Leina la gagwe e be e le Wangari.
P2	Wangari o be a rata go ba ka ntle. Ka tšhemong ya dijo ya gabo o be a epa mabu ka sabole ya gagwe. O be a šitlela dipeu tše dinnyanenyane mmung wa borutho.
P3	Nako ye a e ratago kudu mo letšatšing ke mathapama. Ge go be go fifetše kudu dimela di sa bonale, Wangari o be a tseba gore ke nako ya go gae.

O be a latela tselana ye sese ya go ngaya ka mašemong, a tšama a tshela dinoka.
P4	Wangari e be e le ngwana wa bohlale gomme a fela pelo ya go ya sekolong. Efela mmagwe le tatagwe ba be ba sa nyake a eya ka ge ba nyaka a ba thuša ka gae.

Ge a be a na le mengwaga ye šupa, mogolo wa gagwe wa mošemane o tutueditše batswadi gore ba mo dumelele go ya sekolong.
P5	O be a rata go ithuta!

Wangari o ithutile tše dintši ka puku ye nngwe le ye nngwe yeo a bego a e bala. O šomile botse sekolong ka fao a ilego a laletšwa go yo ithuta kua United States of America.

Wangari o be a thabile! O be a nyaka go tseba tše dintši ka ga lefase.
P6	Kua yunibesithing ya Amerika, Wangari o ithutile dilo tše dintši tše diswa. O ithutile ka ga dimela, le ka fao di golago ka gona. O ile a gopola ka fao a gotšego ka gona: a bapala meraloko le bana ba gabo ba bašemane meriting ya mehlare ka lešokeng le le botse la Kenya.
P7	Ge a be a ithuta go ya pele, o be a lemoga kudu ka fao a ratago batho ba Kenya ka gona. O be a nyaka gore ba thabe ba be ba lokologe.

Ge a be a ithuta go ya pele, o be a gopola legae la gagwe la Afrika kudu.
P8	O ile go fetša dithuto tša gagwe a boela Kenya. Efela naga ya gabo e be e fetogile. Naga e be e na le dipolase tše dikgolokgolo. Basadi ba be ba se na dikgong tša go dira mello ya go apea.

Batho ba be ba hlaka gomme bana ba swerwe ke tlala.
P9	Wangari o be a tseba seo a ka se dirago. O rutile basadi go bjala dimela ka dipeu.

Basadi ba ile ba rekiša mehlare gomme ba diriša tšhelete ya gona go hlokomela ba malapa a bona. Basadi ba be ba thabile kudu. Wangari o ba thušitše gore ba ikwe ba na le maatla ba tiile.
P10	Ge nako e dutša e sepela, mehlare ye meswa e ile ya fetoga mašoka, gomme dinoka tša thoma go elela gape. Molaetša wa Wangari wa phatlalala Afrika.

Lehono, go metše mehlare ye dimilione go tšwa dipeung tša Wangari.
P11	Wangari o šomile ka maatla. Lefaseng ka bophara batho ba ile ba lemoga seo, gomme a fiwa sefoka sa go tuma. Se bitšwa Nobel Peace Prize, gomme e bile mosadi wa Afrika wa mathomo wa go se hwetša.
P12	Wangari o ile a hlokagala ka 2011, efela ka mehla ge re bona mohlare o mobotse re ka mo gopola.

images:

illustrations/pages/9803.png
illustrations/pages/9803.png
illustrations/pages/9804.png
illustrations/pages/9805.png
illustrations/pages/9806.png
illustrations/pages/9807.png
illustrations/pages/9808.png
illustrations/pages/9810.png
illustrations/pages/9811.png
illustrations/pages/9812.png
illustrations/pages/9813.png
illustrations/pages/13091.png
illustrations/pages/9815.png

translations:

Afrikaans (Translation)	'n Klein Saadjie: Die Verhaal Van Wangari Maathai	id=11337
English (Original)	A Tiny Seed: The Story Of Wangari Maathai	id=9809
French (Translation)	Une Petite Graine: L’Histoire De Wangari Maathai	id=10136
Hausa (Nigeria) (Translation)	Mitsitsin Iri: Labarin Wangari Maathai	id=20859
isiXhosa (Translation)	Ukhozo Lwembewu Oluncinane	id=11582
isiZulu (Translation)	Imbewu Encane	id=21375
Kiswahili (Translation)	Hadithi Kumhusu Wangari Maathai	id=9911
Kiswahili (Adaptation)	Wangari Maathai	id=18329
Kiswahili (Adaptation)	Wangari Maathai	id=19354
Lámnsoʼ (Translation)	Shiŋgoòy: Kimfèr Ke Wangari Mathay	id=14721
Sesotho (South Africa) (Translation)	Peo E Nyane	id=21376
Yoruba (Adaptation)	Èso Kékeré Kan: Ìtàn Tí Wangari Maathai	id=11890
