url:	http://africanstorybook.org/reader.php?id=18156&d=0&a=1
id:	18156
title:	Nonkungu Le Imbulu
author:	Dikeledi Queen Phokane
artist:	Wiehan de Jager
lang:	Sepedi
level:	Read aloud
lic:	Creative Commons: Attribution 3.0
thumb:	http://africanstorybook.org/illustrations/covers/18156.png
desc:	Nonkungu o be aeya go etelamalomewagagwe. Mmagwe o moapešitšesekhethe se sebotsesa go ba le dipheta. Mo tselengya go yagamalomewagagwe

page_text:

P1	Kgalekgale go be go na le monna yo mongwe le mosadi wa gagwe bao ba bego ba itopela tša fase. Ba be ba nale ngwana yo mo tee fela yoo a bego a bitšwa Nonkungu. Ba be ba mo rata kudu. Erile Nonkungu a godile,  batswadi ba gagwe ba tšea sephetho sa go re a ye go dula le malome wa gagwe wa mohumi yoo a bitšwago Mtonyama. Mmago Nonkungu o ile a mo rokela diaparo tša go ikgetha tša goba le ribone,  dikonopi le dipheta. O ile a mo direla gape le sefaga se se botse. Nonkungu o ile a tloga a leba motseng moo malome wa gagwe a dulago.
P2	Leetong la gagwe,  Nonkungu o ile a fihla moeding. O ile a tshela moedi gomme a kopana le mosetsana yo a aperego mankgeretla. Mosetsana yoo a mmotšiša a re,  "Naa o ya kae?" "Ke ya go etela malome Mtonyama," Nonkungu a fetola. "Aowi,  Mtonyama ke malome waka le nna! Ke tseleng ya go mo etela le nna," mosetsana a realo. Basetsana ba ile ba swarišana tsela. Morago ga sebakanyana,  mosetsana o ilea re,  "Diaparo tša gago le sefaka ke tše di botse. Ke kgopela o ntumelele ke itshwanetše?"
P3	Nonkungu o ile a apola diaparo tša gagwe a di fa mosetsana. Ge mosetsana a apola mankgeretla a gagwe,  Nonkungu a lemoga go re mosetsana yoo o na le mosela. Nonkungu o ile a tšhoga. A lemoga go re mosetsana yoo ke imbulu. Ba ile ba iša pele ka leeto gomme Nonkungu a re,  "Ke kgopela o mphe diaparo le dipheta tšaka."
P4	Imbulu ya fetola ka go re,  "E re ke di apare go fihla mohlareng wola o latelago." A šupa mohlare woo o bego o le thabaneng ya kgauswi. Ge ba fihla moo mohlareng,  Nonkungu a kgopela imbulu a re,  "Ke kgopela o mphe diaparo tša ka le dipheta." "E re ke diapare go fihla lebaleng lela," imbulu ya realo. A šupa lebala leo le lego kgauswi le thabana yeo e latelago. Nonkungu o be a tšhogile,  ka gona a dumela.
P5	Mafelelong ba ile ba fihla moo lebaleng. Nonguku a kgopela imbulu gape,  "Ke kgopela o mphe diaparo tšaka le dipheta." "E re ke be ke diapere ke tla go fa ge re fihla kua ntlong yela basadi ba dutšego gona," imbulu ya realo. A šupa ntlo yeo e bego e sa le kgojana. Ka fao ba tšwelapele ba sepela. Ge ba fihla kgauswi le ntlo yela,  imbulu ya kgoromeletša Nonkungu kua morago gomme ya kitimela pele.
P6	Imbulu ya re go basadi bale moo ntlong,  "Bonang mosetsana yo wa go apara mankgeretla. Ga e sa le a ntšhetše morago letšatši ka moka. O ka re a ka nkatoga." Basadi ba ile ba retologa,  ba lebelela Nonkungu. Yena o be a tšhogile moo a ilego a kitima gomme a iphihla ka gare ga lešaka. Imbulu e ile ya fetela ga Malome Mtonyama. E ile ya bolela ka boleta ya re,  "Ke nna motlogolo wa gago,  Nonkungu. Batswadi baka ba nthometše mo go tlo dula le wena."
P7	Mtonyama le ba lapa la gagwe ba ile ba amogela mosetsana yoo. Ba be ba mo swere gabotse. Nonkungu wa batho yena o ile a robala ka lešakeng a ba a ja dijo le dimpša. Mosegare o be a utama ka mašemong gomme a opela košana ye: "Ke a itshokolela,  ke a itshokolela. Kerometšwe ke batswadi baka go tlo dula le Malome Mtonyama. Ge ke le tseleng ke kopane le imbulu gomme ya ntšeela sekhethe saka le dipheta. Ijoo! Ke a itshokolela,  ke a itshokolela."
P8	Ka letšatši le lengwe morwa wa Mtonyama yo mogolo o be a sepela ka mašemong. O ile a kwa košana ye ya semaka,  ye bohloko. O be a sa tsebe gore e opelwa ke mang,  efela ge a fihla gae,  o ile a botša tatagwe mantšu a yona. Mtonyama o ile a ya ka mašemong. O ile a ikwela ka tša gagwe ditsebe gomme a nyaka go fihlela a hwetša Nonkungu.
P9	Nonkungu o ile a hlalošetša malome wa gagwe ka moka tšeo di diregilego. Mtonyama o ile a mo tšea a ya le yena motseng a mo uta ka gare ga ntlo. O be a tseba gore o tlo dira eng go swara imbulu. Mtonyama o kwele gore mosela wa imbulu o rata maswi le go re o ka se fete maswi ntle le go a nwa. Ka fao ile a laela banna ba gagwe go epa molete gomme ba o tlatše ka maswi a go kgahla.
P10	Mtonyama o ile a bitša basetsana ka moka ba motseng go tšea karolo phadišanong ya go tlola. Imbulu e be e belaetšwa ke se. E be e sa nyake go fofa molete. Imbulu e be e tseba gore mosela wa yona o tla nyorelwa maswi ao. E ile ya tsena ka ntlong gomme ya bofelela mosela wa yona ka maatla mmeleng. Morago e ile ya ya go tsenela phadišano le basetsana ba bangwe.
P11	Basetsana ba ile ba tlola molete wa maswi a go kgahla ka go latelana. Mafelelong,  e ile ya ba nako ya imbulu ya go tshela. E ile ya leka go tshela ka godimodimo ga molete,  efela mosela wa yona wa bofologa. Mosela wa yona o ile wa e gogela fase,  fase,  fase ka gare ga maswi a go kgahla.
P12	Ge imbulu e leka go ragaraga ka gare ga maswi,  banna ba ile ba tlatša molete ka mobu ka pela gomme ba e boloka. Ya ba mafelelo a bophelo bja imbulu. Nonkungu o ile a dula ka lethabo le malome wa gagwe nako ye telele.

images:

illustrations/pages/1179.png
illustrations/pages/1180.png
illustrations/pages/1179.png
illustrations/pages/1181.png
illustrations/pages/1182.png
illustrations/pages/10291.png
illustrations/pages/1183.png
illustrations/pages/1184.png
illustrations/pages/1883.png
illustrations/pages/1186.png
illustrations/pages/1187.png
illustrations/pages/1189.png
illustrations/pages/1190.png

translations:

Afrikaans (Translation)	Nonkungu en Die Imbulu	id=11532
Afrikaans (Translation)	Nonkungu en Die Imbulu	id=20089
ChiTonga (Translation)	Nonkungu Alimwi Anabulwe	id=18655
CiNyanja (Translation)	Nonkungu Na Mbulu	id=18673
Ekegusii (Translation)	Nokungu N’Eimbulu	id=2097
Ekegusii (Translation)	Nonkungu N’Embulu	id=2623
English (Original)	Nonkungu and the Imbulu	id=1877
French (Translation)	Nonkungu Et L'imbulu	id=12674
IciBemba (Translation)	Nonkungu Neembulu	id=18678
isiXhosa (Translation)	Unonkungu Nembulu	id=2114
isiXhosa (Translation)	Unonkungu Nembulu	id=2702
isiZulu (Translation)	Unonkungu Kanye Nembulu	id=2098
isiZulu (Translation)	Unonkungu Kanye Nembulu	id=16748
Kikamba (Translation)	Nokũngũ Na Yalyũka	id=2100
Kikamba (Translation)	Nokũngũ Na Yalyũka	id=2633
Kiswahili (Translation)	Nonkungu Na Imbulu	id=2101
Kiswahili (Translation)	Nonkungu Na Imbulu	id=2634
Luganda (Translation)	Nakkungu Nakintu N’Ekikule Kule	id=2110
Luganda (Translation)	Nakkungu N’Ekikulekule	id=2652
Lugbarati (Translation)	Nonkungu Pi Androo Be	id=2103
Lumasaaba (Translation)	Nakhungu Ni Imburu	id=2655
Lunyole (Translation)	Nakungu N’Embulu	id=2121
Lunyole (Translation)	Nakungu N’Embulu	id=2654
Maa (Translation)	Nonkungu O Imbulu	id=2650
Oluwanga (Translation)	Nonkungu Ne Imbulu	id=2653
Oluwanga (Translation)	Nonkungu Ne Imbulu	id=2111
Oluwanga (Adaptation)	Nashimuli Nende Okunani	id=19594
Sesotho (Lesotho) (Translation)	Ts'epang Le Katse Ea Lehata	id=2158
Sesotho (Lesotho) (Translation)	Nonkungu Le Imbulu	id=2705
Sesotho (South Africa) (Translation)	Neo Le Lempetje	id=20047
Setswana (Translation)	Neo Le Lelobu	id=17663
SiLozi (Translation)	Nonkungu Ni Hopani	id=18745
Tshivenda (Translation)	Nonkungu Na Mbulu	id=18192
Xitsonga (Translation)	Nonkungu Na Imbulu	id=18869
