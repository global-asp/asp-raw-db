url:	https://africanstorybook.org/reader.php?id=31879&d=0&a=1
id:	31879
title:	Ukugula kukaNgonyama
author:	Sebolelo  Mokapela
artist:	Claudio Molina
lang:	isiXhosa
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/31879.png
desc:	A traditional Cinyungwe animal folktale from Mozambique.

page_text:

P1	Ngaminazana ithile, zonke izilwanyana zasendle zadibana ukuze zikhethe ikumkani. Kuloo ndibano ke zakhetha uNgonyama ukuba abeyikumkani yazo zonke izilwanyana.
P2	Kwangoko, kwakuloo ntlanganiso zayibeka ingonyama njengekumkani yezilwanyana. Kwakuloo ntlanganiso kwabhiyozelwa ukukhethwa kweKumkani uNgonyama. Kwabakho umdliva wetheko elathabatha iveki yonke, zilapho zonke izilwanyana. Zatya, zasela, zacula zadanisa.
P3	Ukuphela kombhiyozo, zonke izilwanyana zachithakala zigoduka. Yaba sisiqhelo ke ukuba izilwanyana zimana ukuza kubulisa kuNgonyama, ikumkani yazo.
P4	Omnye weendwendwe ezeza kubulisa uKumkani uNgonyama yaba nguNgcuka. UNgcuka wafika ikumkani ilele ebhedini igula. @@Waphendula uNgonyama ngelithi, "Ndiyagula sisifo esinganyangekiyo."
P5	Kodwa uNgcuka wathi, "Aa Kumkani! Musa ukukhathazeka ngenxa yesi sifo. Umvundla uyalazi iyeza laso."
P6	Wakuthetha oku ukuze uMvundla ubesengxakini xa ungakwazanga ukumnyanga uNgonyama. Wavuya ke uNgonyama waze wathumela uNgcuka ukuba ahambe aye kubiza uMvundla aze kumnyanga.
P7	Eneneni ke nanko uNgcuka ebaleka esiya kubiza uMvundla wafika wathi, "Masihambe siye kwaKumkani ugula kakhulu. Undithumele ukuba ndikubize."@@Waphakama ke noMvundla wahamba esiya kusabela kwaKumkani, akufika wathi, "Aa! Kumkani. Ndilapha kuba ndivile ukuba iKumkani iyandidinga. Ndingowakho Kumkani wam."
P8	Uphendule uNgonyama ngelithi, "Ndonwabe gqitha ufikile Mvundla wam. Ndikubizile Mvundla kuba ubomi bam busesichengeni. Ndinesifo esinganyangekiyo. Kodwa ke uNgcuka uye wandihlebela ukuba uMvundla unalo iyeza lesi sifo sam."
P9	Waphendula uMvundla ngelithi, "Aa Kumkani! Unyanisile, ndiyakwazi ukusinyanga esi sifo. Kodwa ke kunzima kakhulu ukulifumana iyeza."@@Waphendula uNgonyama esithi, "Ungabinaxhala wena Mvundla ngokufumaneka nzima kweyeza. Intaka ebhabhayo yeyona ifumaneka lula. Sondel' apha ke usichazele ngeli yeza."
P10	Waphendula uMvundla esithi, "Aa Kumkani! Xa ndisithi kunzima ukulifumana iyeza andithethi ukuba likude. Ukuze uphile ngokukhawuleza, kufuneka wenze iyeza lokuthambisa ngentliziyo yengcuka."
P11	Akukuva oko wangcangcazela lixhala uNgcuka, kuba yayikwanguye ochazele uNgonyama ukuba uMvundla unalo iyeza lesi sifo. Wayengazi kukwazi ke ngoko ukuphikisana noko kwakuthethwa nguMvundla malunga neyeza.
P12	Ngoko ke uNgcuka wabaleka waya kude, akazange aphinde amndwendwele uNgonyama.@@Phela phela ngantsomi!

images:

illustrations/pages/10217.png
illustrations/pages/27431.png
illustrations/pages/27432.png
illustrations/pages/27433.png
illustrations/pages/27434.png
illustrations/pages/27435.png
illustrations/pages/27436.png
illustrations/pages/27437.png
illustrations/pages/27438.png
illustrations/pages/27439.png
illustrations/pages/27440.png
illustrations/pages/27441.png
illustrations/pages/27442.png

translations:

Afrikaans (Translation)	Leeu word siek	id=31880
Cinyungwe (Translation)	Pamatenda ya Mphondolo	id=31882
English (Adaptation)	Lion is Sick	id=10242
English (Adaptation)	Lion gets sick	id=31702
Portuguese (Original)	O Le√£o Fica Doente	id=10231
