url:	https://africanstorybook.org/reader.php?id=32339&d=0&a=1
id:	32339
title:	Feni na Chungu cha Mchuzi
author:	Ursula  Nafula
artist:	Eric Nii Addy
lang:	Kiswahili
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/32339.png
desc:	Feni amekuwa akikimbia haraka

page_text:

P1	Feni alikuwa msichana mdogo aliyekimbia kama upepo.@@Feni alipenda kucheka na alijaribu alivyoweza kutenda alivyoambiwa.
P2	Leo ilikuwa Siku ya Michezo shuleni. @@Feni alicheza mpira wa miguu na kushindana kwenye mbio aina tatu.
P3	Feni alipotoka shuleni, alitembea na rafiki yake Hawa kurejea nyumbani.@@Hawa alimwambia Feni, "Wewe hukimbia kwa kasi!"
P4	Feni aliwasili nyumbani na kumkuta mamake jikoni.@@Feni akasema, "Habari ya jioni, Mama."@@Mamake akajibu, "Jioni ni nzuri. Habari yako?"
P5	Feni akasema, "Leo ilikuwa Siku ya Michezo shuleni, na nilikimbia kwa kasi. Ninahisi joto, uchovu na nina njaa sana."
P6	Mama akacheka na kusema, "Mpendwa wangu Feni, ulizaliwa na miguu myepesi! Nitatayarisha mchuzi, na chakula cha jioni kitakuwa tayari hivi karibuni."
P7	Mama aliweka mafuta katika chungu kikubwa na kukitia mekoni. Mafuta yalipopata moto, aliongeza vitunguu na saumu, akakoroga hadi vikawa laini.@@Aliongeza pilipili, nyanya, maji kidogo na vipande sita vya nyama ya ng'ombe.
P8	Mama akasema, "Feni, tafadhali nisaidie kukoroga mchuzi."@@Feni akajibu, "Ndiyo, Mama."
P9	Feni akakoroga mchuzi mara moja.@@Akasema, "Mchuzi huu unanukia."
P10	Feni akakoroga mchuzi mara mbili.@@Akasema, "Mchuzi huu unanukia sana."
P11	Feni akakoroga mchuzi mara tatu.@@Akasema, "Mchuzi huu unanukia sana, sana."
P12	Halafu Feni akamtazama mamake. Mama hakuwa akimwangalia. @@Alikuwa akikata mboga za majani kuongeza kwenye mchuzi.
P13	Feni akachukua kipande kimoja cha nyama kutoka chunguni na kukila.@@Feni akasema, "Mmm..."
P14	Tena, Feni akamtazama mamake. Mama hakuwa akiangalia upande wake. @@Alikuwa akikata mbilingani kuongeza kwenye mchuzi.
P15	Feni akachukua haraka kipande cha pili cha nyama kutoka chunguni na kukila.@@Feni akasema, "Mmm... Mmm..."
P16	Kwa mara nyingine, Feni alimtazama mamake. Mama alikuwa ameangalia upande mwingine. @@Alikuwa akikata dhania kuongeza kwenye mchuzi.
P17	Kwa haraka, Feni akakichukua kipande cha tatu cha nyama kutoka chunguni na kukila!@@Feni akasema, "Mmm... Mmm...Mmm..."
P18	Wakati huo, Mama aliingia jikoni kuongeza mboga ya majani, mbilingani na dhania. @@Feni alikuwa bado ameushika mwiko.
P19	Mama akatabasamu na kusema, "Feni, asante kwa kunisaidia kukoroga mchuzi."@@Feni hakujua la kusema.
P20	Mama akaongeza mboga ya majani, mbilingani na dhania kwenye mchuzi. @@Akauchukua mwiko na kuanza kukoroga mchuzi.
P21	Mama akatazama chunguni. Akavitafuta vile vipande sita vya nyama chunguni.@@"Kimoja...viwili...vitatu..." Akaviona vipande vitatu pekee vya nyama. Mama hakusema chochote. Feni hakusema chochote.
P22	Mama alipopakua mchuzi, Feni hakupata nyama yoyote.@@Feni akasema, "Nisamehe, Mama. Sitarudia tena." Na kweli, Feni hakurudia tena.@@Na huo ukawa ndio mwisho wa jambo hilo.

images:

illustrations/pages/27531.png
illustrations/pages/27519.png
illustrations/pages/27520.png
illustrations/pages/27521.png
illustrations/pages/27522.png
illustrations/pages/27523.png
illustrations/pages/27524.png
illustrations/pages/27525.png
illustrations/pages/27527.png
illustrations/pages/27528.png
illustrations/pages/27529.png
illustrations/pages/27530.png
illustrations/pages/27531.png
illustrations/pages/27532.png
illustrations/pages/27533.png
illustrations/pages/27534.png
illustrations/pages/27535.png
illustrations/pages/27536.png
illustrations/pages/27537.png
illustrations/pages/27538.png
illustrations/pages/27539.png
illustrations/pages/27540.png
illustrations/pages/27541.png

translations:

English (Original)	Fati and the Soup Pot	id=31844
