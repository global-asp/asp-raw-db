url:	http://africanstorybook.org/reader.php?id=11686&d=0&a=1
id:	11686
title:	Arannde Am Juuraade Luumo
author:	Plan Niger - Projet NECS - Usaid and Avec la contribution du comité asl du projet necs
artist:	Catherine Groenewald
lang:	Fulfulde
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/11686.png
desc:	Dow weltaare nyallaande joweego’aɓere nde Etabo

page_text:

P1	Nder wuro Dakoro njooɗii-mi,  nokkuure non yoornde sanne,  wulnde sanne,  tawraande leɗɗe ɗe gi'e,  to be 'i ɗuuɗi ɓurude himɓe. Baa luumo ngon no waami,  say tan bitigiyoy pamaroy. Keewal maɓɓe fuu belooji mbaɗɗotoo.
P2	Suba gooɗom inna am noddi kam,  nden o wi'i kam: "Eggo,  hannden ngaɗataa duuɓi joweego'o. Miɗon ngoodani maa dokkal." "Ɗume non? ɗume non?" Karii-mi ƴamu-mi. "Jaango kaaru naateten njehen luumo Dakoro,  o nootii,  min njahdan duu e maaɗa!" Arannde am juuraade galluure! Ɗum weli kam sanne,  faa keppu-mi ɗaanaade jemma on.
P3	Jaangoore muuɗum, nokku darorde kaaru wuro Dakoro,  miɗo darii caka inna am e goggo am,  miɗo ɓornii sarla am kesa e toggowel am boɗewel. Miɗo laatii pamarel gom caka inna am no mawni no sewi e goggo am no kaaruɗo.
P4	Kaaru on no heewi himɓe naako njooɗii-mi dow koyɗe inna am. Tampiri wulo wulo e welwelo waɗi ko ɗaanii-mi nder jahaangal ngal fuu,  mi yi'aay fay huunde.
P5	Naange toowii ko min njattii luumo Dakoro. Naatirde maggo min tawii debbo gooɗom no soonna ngabbeeri. To toowti ɗon seeɗa,  worɓe ɗiɗo gooɗom no ciryoo faa coonna kuudaku muuɗum'en. Nder lunkoodu gooɗom no tawaa debbo pamara no jogii laanayel pirowel bulaangel pijirteengel,  ingel ɗelkita. "Inna,  inna,  ndaaru laanayel piirowel pijirteengel ngeel!" Ammaa inna fooɗi junngo am.
P6	Caka luumo ngon no woodi bitigiyal mawngal tawraangal ɓiɓɓe leɗɗe iri fuu. Goɗɗe nder majje mi anndaa ɗum'en fay. Nden ƴamu-mi inna am "noye ɓiɓɓe leɗɗe ɗee mbi'etee?" O holli kam ɗe nden o wi'i kam: "Ɗee leemuuje non,  ɗee ɗoo duu goyaabuuje non." Nden nje'itii-mi faa mi wi'a,  "dey ɗeeɗoo nee?"
P7	Nder ɓiɓɓe leɗɗe joowaaɗe ɗen fuu,  pommuuje kam'en ɓuri welde kam. Mi yiɗii sanne tagu majje e noonde majje. Ƴamu-mi ho'ore am,  iri ndakam ɗaye ɗe tawraa. Njeeƴitii-mi inna am faa mi ƴama mo. "Aɗa waawa soodani kam wo'otere?"
P8	Wakkati o hokkunoo kam pommuure nden,  njoofu-mi junngo inna am,  njaɓir-mi nde juuɗe ɗiɗi,  nden ŋatu-mi nder teewu mayre mbelungu ngun. Abadaa mi sifaaki ɓinnde lekki foti pommuure ndee. Jooni kay pommuure am tan weli kam.
P9	Nde nyaamdunoo-mi pommuure am,  ɓantu-mi gite dow faa mi haalda e inna am. Ammaa o tawaaka ɗon! Ndaaru-mi faro to min ƴuwi,  ammaa inna am e goggo am tawaaka ton. Ndaaru-mi faro nyaamo nden faro nano,  ammaa ɓe tawaaka ɗon duu. "On nji'anii kam inna am naa?" Ƴamu-mi rewɓe coottooɓe pompeteere hadde ɗon. Ɓe nootaaki. Nden puɗɗu-mi bojji.
P10	Gaɗa majjum seeɗa debbo gooɗom nangi junngo am,  o yahri kam nokku to sukaaɓe gooɗom tawaa. Gorko mawɗo gooɗom mo wahre tikkunde ƴami kam: "Noye mbi'ete-ɗaa,  suka am gorko?" "E-ggo",  nootii-mi nder bojji.
P11	Miɗo ƴama ho'ore am yala sukaaɓe ɓen no cootta luumo non. Accu-mi bojji nden ndaaru mi ɓaargol am yala goɗɗo no tawaa nder suudu ndun,  coodoowo sukaaɓe. Say tan debbo gooɗom wari,  wardi e suka. "Min wujjetee yahde yeeso." Miiju-mi. "Mi hootataa wuro kaden abadaa." Puɗɗitin-mi bojji kaden.
P12	Nde nanunoo-mi gorko mo wahre tekkunde on wi'i: "Toye Eggo woni?" Ɓeydu-mi bojji kaden. "Mi yiɗaa tokkude on!" Miɗo woya. Ndoggu-mi takkitimoo-mi.
P13	Nde inna am e goggo am nanunoo innde am,  ɓe karii ɓe naati nder suudu ndun. "Eggo,  Eggo!" Noddaango daande nde anndu-mi. Inna am non.
P14	Wakkati umminoo-mi takkii-mi inna am,  goggo am wi'i: "Eggo miɗen pilenoo faa min kokkee dokkal maaɗa ngal nyallaande nde ndanye-ɗaa." O suuti nder mbasu mawngu laanayel piirowel pijirteengel bulaangel,  ɗelkitoowel. O wi'i kam "aan jey."

images:

illustrations/pages/1447.png
illustrations/pages/1448.png
illustrations/pages/1449.png
illustrations/pages/1450.png
illustrations/pages/1451.png
illustrations/pages/1452.png
illustrations/pages/1453.png
illustrations/pages/1454.png
illustrations/pages/1455.png
illustrations/pages/1456.png
illustrations/pages/1457.png
illustrations/pages/1458.png
illustrations/pages/1459.png
illustrations/pages/1460.png
illustrations/pages/1460.png

translations:

