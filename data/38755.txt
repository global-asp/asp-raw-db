url:	https://africanstorybook.org/reader.php?id=38755&d=0&a=1
id:	38755
title:	U Waren Or Shi Shin Min Je e?
author:	Joyce Terumbur Dankaro
artist:	Isaac Terzungwe Dankaro and Terkule Aorabee
lang:	Tiv
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/38755.png
desc:	Liam i ne zaiyol wue wue. Ngun ka rwamabera u dondon sha Or-Hondon Tor Ityough. Awashima been ka u tesen mbayev u tamber sha liam. (This is another story by Dr. Dankaro as a follow up to the Kings Barber discouraging careless talk).

page_text:

P1	Lamen lu Ngô u Orngu. Orngu lu wan u lamen tsam tsam.@@"Saa me vereu ikyav iyol nyian sha ayol avavegh  man u de ibyume liam ye!" Ngô na gba gbidyen un.@@"Ayooo! Ayooo! Mama me kera kimbir ga!" Orngu zamber tsô kar ayem a tume toho.
P2	Orngu zua a gbidiv sha liam.@@ Akegh Imônkô soo kwaghyan kpishi. Una nyôr hen ya u or yô a vande pinen er, "U waren or shi shin min je e?" @Ior gema kwagh ne hingir ishenge. @@Mbayev mbakirki cii fa iti ne kpa ve yilan un ken ishi ga.
P3	Hen tar u Mbaliam yô or nana ngôôr hen pe i lu eren kwaghyan je man i gba yilan na er, Akegh Imônkô shin Ikyaakwaghyan. @@U ngô kpa ve tulen mbayev vev sha ciu ve de kenger Kwaghyan er Akegh Imôkô ga.
P4	Akegh Imônkô soo kwaghyan zanzan yô, aluer a vaa ijen man kwase kaa er, "Akegh Imôkô, tamber me yar ken tyev tsô me kur!"@@ Akegh Imônkô akegh zanzan saa nana kur. A tema zanzan saa a kume luam a due a min.
P5	Aluer Akegh Imônkô Kohol or hen gbenda u yemen kasuwa kpa a kôvur ikyondo,@"U nenge er ijen i kyerem je yav mbu her ikyange kpa?"@"Kasev mba yôron ken ya! "Er Akegh Imônkô a ongo nahan je ka u una gôv a yem ken ya wou. Kasuwa a bunde.
P6	Aluer kwase jiir ruam sha atse man Akegh Imônkô pine er, "Ikyev i waren or shi shin min je?"@@Aluer nan kaa er, "I jiir ruam sha atse!"  Akegh Imônkô man a haa afo a tema zanzan saa a due a ruam.
P7	Aluer Akegh Imônkô ngu karen a kar gbenda, a ande sha mbayev yan a lu iyough kpaa, a nyôr ihwa. @@A ta cia er, "Mba kaven akuur a organden shin ijôndo ga! Wua u wanye kpa nor ye!"@@Kasev gema wuhen mbayev ken ayough cii nan ve kwaghyan ye.
P8	Akegh Imônkô una nyôr hen ya a lu nomso tsegher kpa a vaa ijen a ve. @@Fuusu u Akegh Imônkô sha kwaghyan gema hingir zaiyol hen ityô na kpa i cia u ôron sha ato na, i unun a unun ken jime na.
P9	Yange igen Akegh Imônkô va due hen ya u Lamen. @@Tsô a pine er, "I waren or shi shin min je e?" @Orngu gema tsôrough er, "Ei! Ka i wuan or i lu shin ye!"@@Hôm hanmô or nan se. Kpa Lamen mough za kurugh atsaka va jiir kume sha u cirin kunya.
P10	Lamen gba yilan Liambee sha ikyenge. Orngu gema kaa er, "Liambee ngula a gbe 'Akegh Imônkô' shin hunda u Mdega la."@@Akegh Imônkô man nule gaagh. "Uwu! Ka mo m hingir kwagh u mbayev eren ishenge a min ye?"@@A gba num man a yem shin ya na.
P11	Lamen gba vaan, "Orngu man u wuam ka nyi?" @@Lamen mough gba tan Orngu ave ikyôr er vea za zamber Akegh Imônkô. Kpa ve kohol ga. @@"De wan la. Akegh Imônkô wa fuusu sha kwaghyan gande!" Ior lu zôhôn. @@Tar Mbaliam mem sha Akegh Imônkô.
P12	Aikie gbe yô, Lamen tema imôngo a mbayev nav gba wan ve kwagh. @A gule Orngu anu nya.@@"Ngôm kper gen me kera kimbir ga," Orngu zamber.@@"Kper gen yô de liam sha mbaganden. Umbur kwagh u Orhondon Tor Ityough la kpaa," Lamen wa ve kwagh.

images:

illustrations/pages/54140301.png
illustrations/pages/54140302.png
illustrations/pages/54140303.png
illustrations/pages/54140304.png
illustrations/pages/54140305.png
illustrations/pages/54140306.png
illustrations/pages/54140307.png
illustrations/pages/54140308.png
illustrations/pages/54140309.png
illustrations/pages/54140310.png
illustrations/pages/54140311.png
illustrations/pages/54140312.png
illustrations/pages/54140313.png

translations:

