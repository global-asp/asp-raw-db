url:	http://africanstorybook.org/reader.php?id=18691&d=0&a=1
id:	18691
title:	Maguru Apeela Amoolu
author:	Eunice Mukonde-Mulenga
artist:	Wiehan de Jager
lang:	IciBemba
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/18691.png
desc:	Maguru atontonkenye ukupeela amoolu kunama shonse pakuti nasho shileeumfwa bwino ukwenda nga bantu.

page_text:

P1	Kale saana,  takwali inama iyakwete amoolu. Shonse shaleeikulafye pamushili.
P2	Abantu fye epela ebakwete amoolu pantu Maguru apeele abantu amoolu.
P3	Ubushiku bumo Maguru atontonkenye ukupeela amoolu kunama shonse. Aendele ukushinguluka umushi onse aleebilisha ukubomfya icakulandilamo. Aleefwaya ukuti inama yonse ileenda ngo muntunse.
P4	Inama shatemenwe cibi ilyo shaumfwile ukuti shali noopeelwa amoolu. Inama yonse yaleefwaya ukukwata amoolu pakuti shileenda nookubutuka. Shalimbile,  ukusunsha imicila nookukapa amapindo.
P5	Inama shalilongene nookulaanshanya ifyo caafya ukuikula. Umushili waleeshikwebulula pamala. Amoolu yaali nookushafwa ukwiminina nga bantu nookumona ukutali ngeefyo abantu bacita.
P6	Ilyo bwaciile,  inama shaikulile ukuya ku ng'anda yakwa Maguru mukupoka amoolu. Indyabulula,  inkalamo,  insofu,  utululu,  ing'wena neefyuuni fyalitanteme nookuloleela ukuti bafipeele amoolu.
P7	Inama imo imo yapeelwe amoolu yane. Ifyuuni fyapeelwe amoolu yabili-yabili.
P8	Inama shaalipuseneko ukumoneka na moolu. Shimo shalicinda kunsansa. Shimbi nasho shaleefilwa ukwenda kabili shaleepona.
P9	Inama shaendele ukushinguluka umushi ukukumbwisha abantu amoolu. Shonse nama shatiile,  "Tatwakatale atuikulapo nakabili."
P10	Inama yaleekelesheko mumulongo caali ciyongoli. Maguru aipwishe,  "Bushe kuli nabambi abakukonkelepo?" "Iyo mukwai,  nine wakulekeleshako," efya aswike Ciyongoli.
P11	Maguru atontonkenye ukuti,  "Nga takuli nabambi,  lyene cinshi twalaacita namoolu yashala?"    Maguru apeele amoolu yasheleko yonse ku ciyongoli.
P12	Ciyongoli aile nensansa saana pantu aakwete amoolu ayengi. "Nkalaendesha ukucila uuli onse," efyo atontonkenye.
P13	Panumafye Ciyongoli aile,  insoka yaishile kung'anda ya kwa Maguru. "Maguru, shimpeniko amoolu," efyo insoka yapapeete.
P14	"Nimpeela amoolu yonse. Waaciba kwi?" efyaipwishe Maguru. "Naacilaalisha," efyaaswike Insoka.
P15	Maguru afwaile mung'anda yakwe nga mwalisheleko amoolu ayali yonse. Leelo tasangilemo ayali yonse.
P16	Maguru afumiine panse nookutila,  "Cabipa we nsoka,  takuli amoolu ayashele." Insoka yaikulwilefye yaya na kung'anda ukwabula amoolu. Ukufuma bulya bushiku insoka tailaalisha. Lyonse iloleela inshita ikapoka amoolu.

images:

illustrations/pages/13910.png
illustrations/pages/13904.png
illustrations/pages/13905.png
illustrations/pages/13906.png
illustrations/pages/13907.png
illustrations/pages/13908.png
illustrations/pages/13909.png
illustrations/pages/13910.png
illustrations/pages/13911.png
illustrations/pages/13912.png
illustrations/pages/13913.png
illustrations/pages/13914.png
illustrations/pages/13915.png
illustrations/pages/13916.png
illustrations/pages/13917.png
illustrations/pages/13918.png
illustrations/pages/13919.png

translations:

ChiTonga (Translation)	Maguru Upa Maulu	id=18649
CiNyanja (Translation)	Maguru Apasa Mendo	id=18668
English (Original)	Maguru Gives Legs	id=14415
isiXhosa (Translation)	Umaguru Uphisa Ngemilenze	id=17576
isiZulu (Translation)	Umaguru Uphisana Ngemilenze	id=16360
isiZulu (Adaptation)	Umveli Unikela Ngemilenze	id=17461
Kinyarwanda (Translation)	Maguru Atanga Amaguru	id=17467
Kiswahili (Translation)	Maguru Apatiana Miguu	id=14412
Sepedi (Translation)	Maguru O Abela Diphoofolo Maoto	id=19043
Sesotho (South Africa) (Translation)	Maguru O Fana Ka Maoto	id=20037
Sesotho (South Africa) (Translation)	Maguru Deel Bene Uit	id=20083
Setswana (Translation)	Montshiwa O Abelana Ka Maoto	id=14929
SiLozi (Translation)	Maguru Ufa Mautu Ahae	id=18735
Tshivenda (Translation)	Maguru U Ṋekedza Milenzhe	id=18285
Xitsonga (Translation)	Maguru a Phakela Milenge	id=18870
