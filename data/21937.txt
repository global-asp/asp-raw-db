url:	http://africanstorybook.org/reader.php?id=21937&d=0&a=1
id:	21937
title:	Ikosi uSogada nendodakazi yayo
author:	Phephelaphi Mnguni and Sponono  Mahlangu
artist:	Natalie Propa
lang:	isiNdebele
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/21937.png
desc:	Indatjana yethando emayelana nekosazana ehle eyalandela ihliziyo yayo

page_text:

P1	Ekadeni, kwakukhona ikosi ebizwa ngokuthiwa nguSogada. Beyihlala nendlovukazi nendodakazi yabo uLomcebo.

ULomcebo bekamntazana omuhle khulu, woke amadoda bekafuna ukutjhada naye. Kodwana ikosi uSogada bekafuna imali enengi khulu ngomntazana wakhe lo.
P2	Eduze nesigodlo sakaSogada bekuhlala ikosana uMfungelwa ophakamileko. Bekabizwa "ophakamileko" ngombana boke abantu abasekuhlaleni bebamhlonipha. (Bekanenturhu kunanyana ngubani ongamhloniphiko).
 
Ukosikazi wekosana uMfungelwa bekaqeda ukuhlongakala abulawa bulwele bakamalaleveva, ikosana beyifuna omunye ukosikazi.
P3	Ngalokho ikosana edala enonileko yaya ekosini uSogada ukuyokubawa ukulobola ikosazana.

Lokha amadoda amabili lawa asakhulumisana ngemali, isisebenzi sekosini uFikile wezwa ukucocisana kwabo. Isisebenzi uFikile bekatjhidelene khulu nekosazana uLomcebo.
P4	Ikosana uMfungelwa wavuma ukunikela ikosi uSogada ingcenye yengcebo yakhe, okufaka hlangana inalidi, obekungenye ingcenye yemali kamakoti.

Amalungiselelo womtjhado phakathi kwekosi uMfungelwa nekosazana uLomcebo bewenziwa buntumba. Ikosi beyisazi bona ikosazana ingeze yasithabela isiqunto leso.
P5	Iveke ngaphambili komtjhado webukhosini, isisebenzi uFikile waya kuLomcebo. 

Wathi, "Kosazana yami, ubaba wakho ulungiselele umtjhado wakho nekosana uMfungelwa, umtjhado uzokuba ngemuva kweveke eyodwa."
P6	Ikosazana uLomcebo beyimangele begodu beyingazi bona yenze ini. 

Yase iyacabanga, "Angeze ngatjhada nekosana uMfungelwa, indoda leya enonileko begodu elupheleko. Angekhe! Kufanele ngirhabe ngiye kuDumi ngibone bona angenza ini ngaphambi kobana ngithjiywe sikhathi."

UDumi bekulisokana lekosazana uLomcebo.
P7	Ngobusuku lobo uLomcebo wabaleka esigodlweni. Nange uyise angalemuka bonyana uya kuphi bekazokusilingeka khulu.

Wagijima phakathi kwehlathi elinzima, phezulu kwamatje nemitjhana, waze wayokufika kuDumi. Lokha nakafika endlini kaDumi bekadiniwe, alambile begodu omele namanzi.
P8	"Sthandwa sami, kubayini ugijime indlela ede kangaka uwedwa ebusuku kangaka?" kwabuza uDumi. Wayokuthatha amanzi bewalinda aphumule.

UDumi akazange akwazi ukuhlala phasi lokha nakasalinde bona uLomcebo akhulume.
P9	"Kosazana yami ethandekako, yini ikinga?" kubuza uDumi. 

ULomcebo wadosa umoya kabuhlungu waphendula ngokudana wathi, "Ubaba ufuna ukungitjhadisa nekosana uMfungelwa ophakamileko. Kodwana angikwazi ukutjhada nendoda embi leya. Dumi, ngifuna ukutjhada nawe nanyana unganalitho nje. Ngizimisele ukuhlupheka. Ngiyakuthanda."
P10	"Kodwana kosazana yami, anginalitho lokukukhuphela njengelobolo, uyangazi ngilisokana elizihluphekelako," kulila uDumi.

ULomcebo uyaphendula, "Iye, ngiyazi, kodwana nguwe wedwa engingatjhada naye." Wacabanga isikhatjhana wabese uthi, "Asiye kuMadzela indoda yesikepe asise ngaphetjheya komlambo. Ngeleyo indlela singabalekela ubaba begodu angekhe aphinde asithole."
P11	Emuva esigodlweni, ikosi uSogada ukubonile ukunyamalala kwekosazana uLomcebo, yalayela amabutho wayo kobana amfune yoke indawo. Abonogada, amasotja nawo woke umuntu bafuna, kodwana azange bayithole ikosazana uLomcebo.

Babuyela emuva bayokutjela ikosi bonyana uLomcebo akatholakali ndawo. "Nangabe kunjalo, khambani niyokuzuma nemahlathini," balayelwa yikosi uSogada. Bekasilingeke khulu.
P12	Lokha ikosazana uLomcebo noDumi basarhabele  edongeni lomlambo, amafu anzima athoma ukuvala isibhakabhaka. Bekusiza amawuruwuru amakhulu.
P13	Lokha iinthandani lezi zitjhidela eduze uMadzela besele agwedla isikepe sakhe. UDumi wabawa uMadzela bonyana abayamise umlambo.

UMadzela wabhala ukwamkela isibawo, wabahlathululela bona amawuruwuru eza ngamandla amakhulu begodu kungabanga ingozi ekulu.
P14	UDumi waphikelela bewalinga ukuhlathululela uMadzela bona kungebanga lani kufanele bawele umlambo. Wabese ufaka isandla sakhe ngesikhwameni wakhupha iqephe walinikela uMadzela.

Lokha uMadzela ezwa indaba yabo abona neqephe elihle, wabarhawukela. Wavuma ukubayamisa umlambo nanyana ubujamo bezulu bebungasibuhle.
P15	UMadzela watjhideza isikepe eduze kweligu wabatjela bona bakhwele. Wathatha amaphini wakhe wathoma wagwedla.

Lokha ikosi uSogada nekosana uMfungelwa bafika eligwini, babona abantu abathathu bakhwele esikepeni. Babona bona iinthandni ezimbili sezibalekile. Ummoya omkhulu waphephula isikepe uMadzela azange asakwazi ukusilawula.
P16	Ikosi uSogada yarhuwelela, "Lomcebo, ngiyakubawa buya! Ngikulibalele begodu angisoze ngijezise wena nofana uDumi." Kodwana besele kungemuva kwesikhathi. Isikepe saphekghuka abantu abathathu baphoseka ngemlanjeni. Baminza boke.

Ukusukela ngelanga lelo, woke umuntu ebukhosini bekosi uSogada wavunyelwa bona atjhade nanyana ngubani afuna ukutjhada naye, onjingileko nofana oqhakileko.

images:

illustrations/pages/10069.png
illustrations/pages/10074.png
illustrations/pages/10063.png
illustrations/pages/10064.png
illustrations/pages/10065.png
illustrations/pages/10066.png
illustrations/pages/10067.png
illustrations/pages/10069.png
illustrations/pages/10070.png
illustrations/pages/10071.png
illustrations/pages/10072.png
illustrations/pages/10211.png
illustrations/pages/10075.png
illustrations/pages/10076.png
illustrations/pages/10077.png
illustrations/pages/10078.png
illustrations/pages/10079.png

translations:

Afrikaans (Translation)	Koning Kaja en sy Dogter	id=20076
Akuapem Twi (Translation)	Ɔhempɔn Kayanja Ne Ne Babea	id=18462
Asante Twi (Translation)	Ɔhene Kayanja Ne Ne Babaa	id=18222
ChiTonga (Translation)	Mwami Kayanja Amwanaakwe Musimbi	id=18652
CiNyanja (Translation)	Mfumu Kayanja Namwana Wake Musikana	id=18670
Dagaare (Translation)	Naa Kayanja Ne O  Pɔgeyaa	id=17774
Dagbani/Dagbanli (Translation)	Naa Kayanja Mini O Bipuɣiŋga	id=18161
Dangme (Translation)	Matsɛ Kayanja Kɛ E Bi Yo Ɔ	id=18341
Dhopadhola (Translation)	Kere Kodi Nyare	id=18750
English (Original)	King Kayanja And His Daughter	id=10210
Ewe (Translation)	Fia Kayanja Kple Via Nyɔnuvi	id=18172
Fante (Translation)	Ɔhen Kayanja Na Ne Babasia	id=18492
French (Translation)	Le Roi Kayanja Et Sa Fille	id=12664
Ga (Translation)	Maŋtsɛ Okaija Kɛ Ebiyoo Lɛ	id=18336
Gonja (Translation)	Ewura Kayanja Nε Mobe Ebichesobi	id=18214
IciBemba (Translation)	Imfumu Kayanja Noomwana Waiko Umwanakashi	id=18675
isiXhosa (Translation)	Ikumkani uKayanja nentwazana yakhe	id=17574
isiZulu (Translation)	Inkosi uNdabenhle nendodakazi yayo	id=16472
Kasem (Translation)	Pɛ Kayanja De O Bukɔ	id=18228
Kinyarwanda (Translation)	Umwami Kayanja n'umukobwa we	id=22140
Kiswahili (Translation)	Binti wa Mflame Kayanja	id=12899
Mampruli (Translation)	Naaba Kayangya Ni U Bipuŋŋa	id=19353
Ng’aturkana (Translation)	Ekapolon Kayanja Ka Nakookeng	id=12922
Nzema (Translation)	Belemgbunli Kayanja Nee Ɔra Raalɛ Ne	id=18422
Oluwanga (Translation)	Omukhana Wo Omwami Kayanja	id=12954
Portuguese (Translation)	O Rei Kayanja E a Súa Filla	id=13644
Portuguese (Translation)	O Rei Kayanja E a Sua Filha	id=16719
Sepedi (Translation)	Kgoši Kayanja Le Morwedi Wa Gagwe	id=18163
Sesotho (South Africa) (Translation)	Morena Kadi le moradi wa hae	id=20035
Setswana (Translation)	Kgosi Mothupi Le Morwadiagwe	id=14957
SiLozi (Translation)	Mulena Kayanja Ni Mwana Wa Hae Wa Musizani	id=18741
Siswati (Translation)	Inkhosi Cebekhulu nendvodzakati yayo	id=21733
Talen (Translation)	Na'ab Kayanja Ne O Puawoo	id=20196
Tshivenda (Translation)	Thovhele Kayanja Na Ṅwananyana Wawe	id=18277
Xitsonga (Translation)	Hosinkulu Kayanja Na Nhwanyana Wa Yena	id=18872
