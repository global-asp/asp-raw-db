url:	https://africanstorybook.org/reader.php?id=32888&d=0&a=1
id:	32888
title:	Igitagangurirwa na Nkongoro
author:	Jean-François Rubanda
artist:	Wiehan de Jager
lang:	Kinyarwanda
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/32888.png
desc:	Gitagangurirwa arakennye ariko inshuti ye Bakame ni umuhinzi wumukungu. Kubera ishyari Gitagangurirwa ashakisha uburyo bwo kwiba imyaka yinshuti ye Bakame. Yashoboye kubona amafaranga menshi avuye muri ubwo bujura. Ariko umunsi umwe haba ikintu kigarurira amahirwe Bakame.

page_text:

P1	Gitagangurirwa na Bakame byari inshuti. Byabagaho mu mahoro bituje mu misozi. Bakame yari afite umurima munini w'imboga n'imbuto. N'ubwo Bakame yahaga Gitagangurirwa ku musaruro waturukaga muri uwo murima ntibyabujije Gitagangurirwa kugirira ishyari inshuti ye Bakame.
P2	Nuko Gitagangurirwa ategura umugambi mubisha wo kwigarurira umurima wa Bakame. Bakame yaje kwisanga yakennye kandi atagira aho ataha. Gitagangurirwa we yari yishimiye kuba muri uwo murima w'imboga n'imbuto yahuguje Bakame.
P3	Umunsi umwe, Gitagangurirwa yajyanye imboga n'imbuto mu isoko. Yabonye amafaranga menshi ku buryo yaje yujuje agatebo! Agura ibigori byo gushyira abo mu rugo aboneraho no kubitwikiriza ya mafaranga yari yuzuye agatebo.
P4	Gitagangurirwa ataha yishimye cyane aririmba n'agatebo ku mutwe kuzuye amafaranga. Yagendaga yibaza ibintu binyuranye azagura muri ayo mafaranga.
P5	Gitagangurirwa ageze mu nzira, ikirere gitangira guhinduka. Mu kanya gato haba hatangiye kugwa imvura y'amahindu. Gitagangurirwa atreka agatebo ke iruhande rw'inzira ajya kugama munsi y'igiti cyari hafi aho. Icyakora ntiyigeze akura ijisho kuri ako gatebo ke.
P6	Imvura yakomeje kwiyongera ku buryo gitagangurirwa yatangiye gutoha ndetse no gutengurwa kubera imbeho. Gitagangurirwa hitamo kugama mu mwobo noneho. Aribwira ati: "Ngiye kugama muri uyu mwobo kugeza imvura ihise." Yongeraho ati: "Amafaranga yange yo nta kibazo kuko atwikiriwe na biriya bigori nashyize hejuru."
P7	Hashize akanya, Nkongoro yagurukaga hafi aho abona agatebo iruhande rw'umuhanda. Abona neza ko ako gatebo karimo ibigori n'amafaranga. Nkongoro atwikira amababa ye hejuru y'agatebo kugeza imvura ihise.
P8	Gitagangurirwa abona Nkongoro yicaye kuri ka gatebo ke. Nuko aramubwira ati: "Wakoze nshuti yange kundindira agatebo." Nkongoro atangaye aramubaza ati: "Ni ko mbabarira umbwire neza, ese aho numvise neza ibyo uvuze? Ngo agatebo kawe? Ni akange, nakitoraguriye hano ku muhanda!" Gitagangurirwa atungurwa no kumva amagambo ya Nkongoro.
P9	Gitagangurirwa n'umujinya mwinshi ajya kurega Nkongoro. Nkongoro araterura abwira umutware n'abamufasha ati: "Byashoboka bite ko umuntu yasiga agatebo kuzuye ibigori n'amafaranga ku muhanda akigendera?" Gitagangurirwa ati: "N'ubwo ntari ndi hafi aho nacungiraga bugufi. Ayo mafaranga n'ibigori ni ibyange!" Nkongoro ati: "Nge rwose nakoze ibishoboka byose kugira ngo aka gatebo kadahungabana!"
P10	Umutware n'abafasha be bamaze kumva impande zombi baheza Gitagangurirwa na Nkongoro. Mu mwiherero wabo bajya impaka biratinda ku bwiregure bw'impande zombi. Bageze aho bafata umwanzuro.
P11	Bahamagaza ababuranyi bombi Gitagangurirwa na Nkongoro. bamaze kuhagera baraterura bati: "Dukurikije ubwiregure bwanyu twasanze Nkongoro ari we ufite ukuri. Ntabwo ari umujura. Wowe Gitagangurirwa urashaka guhuguza ibitari ibyawe." Gitagangurirwa abanza gukeka ko yumvise nabi umwanzuro w'abacamanza. Atangira kurira.
P12	Imikirize y'urubanza rwa Gitagangurirwa na Nkongoro yahise ikwira hose mu kanya gato. Mu gutaha Gitagangurirwa yumva kwa Bakame igitwenge ari cyose. Bakame asubira mu murima we arongera ahinga imboga n'imbuto. Gitagangurirwa arongera asubira mu butindi bwe nta n'inshuti agira.

images:

illustrations/pages/166.png
illustrations/pages/157.png
illustrations/pages/158.png
illustrations/pages/159.png
illustrations/pages/160.png
illustrations/pages/161.png
illustrations/pages/162.png
illustrations/pages/163.png
illustrations/pages/164.png
illustrations/pages/166.png
illustrations/pages/165.png
illustrations/pages/168.png
illustrations/pages/167.png

translations:

Afrikaans (Translation)	Anansi en Aasvoël	id=11557
Ateso (Translation)	Anansi Keda Atarukot	id=20960
English (Original)	Anansi and Vulture	id=996
English (Adaptation)	Jealous Anansi	id=21247
French (Translation)	Anansi Et Vautour	id=10140
French (Translation)	Anansi et Vautour	id=33650
isiZulu (Translation)	Uanansi Nenqe	id=11409
Kidawida (Translation)	Iriso ja Mbughimbughi	id=22024
Kiswahili (Translation)	Anansi na Tai	id=1017
Kiswahili (Translation)	Anansi mwenye wivu	id=21995
Lámnsoʼ (Translation)	Taàŋgám wùn K,iluŋŋgùrúʼ kí	id=15059
Luganda (Translation)	Anansi Ne Wampungu	id=2065
Lugbarati (Translation)	Ibio Pi Roko Be	id=2268
Lugbarati (Official) (Translation)	Ìbíó Pi Ròkó Be	id=8776
Lumasaaba (Translation)	Manaasi Ni Ingosya	id=3008
Lunyole (Translation)	Haŋambi N'esega	id=3009
Lusoga (Translation)	Isabirye ow'eitima	id=25214
Portuguese (Translation)	Anansi E O Abutre	id=15804
