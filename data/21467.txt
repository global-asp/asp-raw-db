url:	http://africanstorybook.org/reader.php?id=21467&d=0&a=1
id:	21467
title:	Ho Lebelletswe Lesea
author:	Matilda Dube
artist:	Catherine Groenewald
lang:	Sesotho (South Africa)
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/21467.png
desc:	Ena ke pale ya mmetshe e fetotsweng mme e tsamaisa mobadi mmoho le Thabi eo mme wa hae a ileng sepetlele ho fumana ngwana. Mokotaba wa mmetshe o ntsheditswe pele paleng e sebeditsweng botjha

page_text:

P1	Kajeno ke letsatsi le leholo! Ka mora ho leta dikgwedi tse robong, mme wa Thabi o ya sepetlele ho fumana lesea la hae. O tla kgutla ka mora matsatsi a mararo.

Na o kgona ho bala mohla le letsatsi la beke khalendareng?

E tla be e le di-kae ha mme wa Thabi a kgutlela hae?
P2	"Sala hantle moratua!" ke mme wa Thabi eo.

"O hlokomele Ntate hle. Ke tla be ke le hae e se kgale, le dimakatso tse kgolo ho rona kaofela!"

Ngwana o hodile haholo ka hara mpa ya mme wa hae hoo Thabi a sitwang ho potetsa matsoho a hae thekeng la mme wa hae jwaloka pele.
P3	Thekisi e letsa hutara ka ntle. Ke nako ya hore mme wa hae a tsamaye. Thabi o qala ho lla. Ntate wa hae o mmeha mahetleng a hae.

O rata ha a nkelwa hodimo hakana hole le lefatshe. Jwale o bolele bo fetang ba ntate wa hae ka hloho bonyane!

Haeba ntate wa Thabi a le bolelele ba dimitara tse 1,6 kapa disentimitara tse 160, Thabi a ka ba bohole bo bokae ho tloha fatshe jwale?
P4	Thabi o boetse o swabile hape mme o qala ho lla. Ke kgetlo la pele bophelong bohle ba hae hore yena le mme wa hae ba hlole letsatsi kapa bosiu ba se mmoho.

Ntate wa Thabi o mmeha fatshe setulong pela hae. O phumola meokgo ya hae mme o bua le yena ka lentswe le bonolo a mo kgothatsa.
P5	Thabi o ikutlwa a le matla hape, ha a eme a le molelele hodima setulo sa hae. "Ke na le dilemo tse tsheletseng! Ke ngwanana e moholo!" o bolella ntatae.

Ha a ema ka mokgwa ona, Thabi o batla a lekana le ntate wa hae. Na o a hopola hore o molelele ha kae?

Na o nahana hore Thabi o molelele ha kae ha eme fatshe e seng hodima setulo?
P6	Thabi o tshwanetse ho leta matsatsi a mararo feela ho tloha ka Laboraro ho fihla ka Moqebelo, empa ho yena e ne e ka ke dilemo.

Thabi o leka ho bala hore o tshwanetse ho leta dihora tse kae. O a tseba hore letsatsi le na le dihora tse 24, kahoo o bua a le mong, "24+ 24 + 24 ke _____."

Na o a tseba hore karabo ke eng?
P7	"Empa Ntate," ke Thabi eo, "Ke ne ke nahana hore ke lesea la hao! Ke seo o mpitsang sona ka mehla. Ho tlilo etsahala eng jwale? Ha ke sa tla ba lesea la hao?"

"O tla dula o le ngwana wa rona wa matsibolo ya ikgethang, Thabi!" Ntatae o mmolella jwalo.
P8	Ka mora ho qoqa le ho araba dipotso tsa Thabi ka nako e telele, ntate wa Thabi o na le leano.

"Thabi, hobaneng o sa ngolle Mama lengolo? O ka mo jwetsa hore o mo hopotse ha kae le ho mmotsa dipotso tse ding ka lesea. Ke a tseba hore hoo ho tla mo thabisa!"

"Ke tla rata ho etsa jwalo Ntate.Ke se ke kgona ho ngola mantswe a mang ka bonna, empa o tla tshwanela ho nthusa ka a mang."
P9	Ka mora dijo tsa motsheare ntate wa Thabi o mo thusa ho ngola lengolo.

Mme ya ratehang,

Ke a o rata ebile ke o hlohetswe haholo! Ntate o re o tla be o le hae ka Moqebelo. Ke tatetse ho o bona le lesea le letjha. Ke na le dipotso tse ngata-ngata!

Na lesea la rona e tlilo ba moshanyana kapa ngwanana? Le tlilo tshwana le nna? Lesea la rona le tlilo qala neng ho tsamaya le ho bua?

Lerato ho tswa ho,
Thabi, lesea la hao le leholo!
P10	Ha a qeta ho ngola lengolo la hae, Thabi a qala ditoro tsa motsheare.

"Mohlomong ho na le masea a mabedi," Thabi o bua a le mong. "Mafahla ho tshwana le e meng ya metswalle ya ka." Thabi o nahana ka Zodwa le Brenda, mafahla a banana a tshwanang hona hoo!

"A rona mafahla e ka ba ke mofuta o jwang?" menahano ya hae e ya kwana le kwana.
P11	Letsatsi le leholo le fihlile. Thabi ha a thaba le kgale. O letile matsatsi a 3 feela kapa dihora tse 72, empa o utlwa e ka o letile dikgwedi tse robong. Ke nako eo ba e letileng hore ngwana a hole ka hara mpa ya mme wa hae.

Thabi o bala a kgutlela morao ka dikgwedi ho hopola hore taba ena e qadile neng. "Ho tloha ka Mmesa ho kgutlela morao ho Hlakubele ke kgwedi e le nngwe, ho kgutlela morao hape ho Hlakola ke kgwedi tse pedi..."

Na o ka tswela pele o balla morao dikgwedi tse robong?
P12	Thabi o utlwa batswadi ba hae monyakong o ka pele. Thabi o thola tu! O batla ho ba makatsa.

Empa Thabi ke yena ya tlileng ho makala le ho feta! Nnete, mme wa hae o tlile hae le mafahla, moshanyana le ngwanana!

images:

illustrations/pages/1503.png
illustrations/pages/25347.png
illustrations/pages/25348.png
illustrations/pages/25349.png
illustrations/pages/25350.png
illustrations/pages/25351.png
illustrations/pages/25352.png
illustrations/pages/25353.png
illustrations/pages/25354.png
illustrations/pages/25371.png
illustrations/pages/25356.png
illustrations/pages/25357.png
illustrations/pages/25358.png

translations:

Afrikaans (Translation)	'n Briefie Vir Mamma	id=11343
Afrikaans (Translation)	Brief Aan Ma	id=11350
English (Original)	Letter to Mum	id=2134
English (Adaptation)	Waiting For Baby 	id=21452
isiNdebele (Translation)	Silindele Umntwana	id=21463
isiZulu (Translation)	Incwadi Kamama	id=11513
isiZulu (Translation)	Silindele Usana Lwethu	id=21464
Kiswahili (Translation)	Barua Kwa Mama	id=2526
Naro (Translation)	Tcgãyas Áís Koe Ko Síí Sa	id=16457
Siswati (Translation)	Kulindza Umntfwana	id=21465
