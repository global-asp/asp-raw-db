url:	http://africanstorybook.org/reader.php?id=7206&d=0&a=1
id:	7206
title:	Olkínkí Le Oó Imotónyi
author:	Leonard Kotikash
artist:	Wiehan de Jager
lang:	Maa
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/7206.png
desc:	The birds want a king

page_text:

P1	Óre apá néígúéna imótonyí. Néjo kéyíéú olkínkí énaa iltúng'áná ó ing'úési. Néíkilíkuana áajo,  "káa mótonyî náaku olkínkí?"
P2	Nébuak nábo ajó,  "esídáí,  amû kégol náa sápuk!" Néany ái,  néjo,  "á-a amû meáta enkopíyia é enkítóó,  náa kébebék oltoiló tenéípotísho." Néjo ái,  "ninyé eishiaakíno amû kéípur énaa olng'átúny." Néjo ái,  "á-a amû méídim ashómo te aí te oó ináípuko. Náa óre olkitók le oó imotónyi náa kénáre néídim ashómo te oó ináípuko."
P3	Néjo áí mótonyî,  "kénáre nááku olkitók amû káíkíshíaan naléng." Néwalikí ái ajokí,  "íwúása íyie,  nímira olóloshô láng." Éng'uráki siî íyie,  "kááta nanú inkonyék sapúki aisúl pookí,  kénáre nááku olkínkí." Nébuaakí inkúlíé áajoki,  "á-a amû ílo íyie oshî airurá tenéílepu enkólong."
P4	Néaku eitú épúo enéádó. Nébuaku nábo ajó,  "óre ílô óídim ailépa ashómo enáádó te oó ináípuko náa ninyé óaku olkínkí." Nényorráa póoki. Néjo émáapé póoki áailep peê kídôl áajo kálo ólo enáádó.
P5	Népuo kúlie te endámâ póoki. Négiróo oldóínyó oádó aisúl enkóp. Óre esídáí néílep nínye inkólong'i aré. Néílep aló shúmátá oldóínyó sápuk. Káke éílépá nínye olkúrragós inkólong'i uní. Néítashe aipiraré enkolóng.
P6	Nébuaku enkolepó ajó,  "nánú náílepá aisúl pookí,  néaku nánú olkinkí."
P7	Óre éjóítô enkolepó néjia,  néning olkití tóílo te shumatá ninyé éjóítô,  "Chirri,  chirrri,  chiiirri." Néjó áíkó injí némanikí enkití mótonyî natoonyikíne inaipúko enyéna.
P8	Néítokí enkolepó aló shúmátá olêng. Nébúákú ajó,  "nánú óílepá olêng,  néaku nánú olkinkí."
P9	Néítokí inâ kíti mótonyî abúák ajó,  "chirrri,  chirri,  chiiiri,  nánú ninyé náílepá aisúl te póoki,  néaku nánú olkinkí." Nénauru enkolepó,  nélaikíno anyáaki ailépa. Nédou.
P10	Káke étódúáá nenâ mótonyí enataasá inâ kíti mótonyî. Négoro naléng. Néanyu póoki metábau peê eputú inkopír pookí.
P11	Káke óre peê édôl inâ mótonyî ajó etagórote inkúlie,  néjing atúa engúmótó oó ilasúriaa.
P12	Néítanapí oltílo peê étôn arríp ínâ gúmótó peê eibúng tenépuku.
P13	Káke etadálua enkólong néírowúaju. Néírura oltílô. Népuku inâ mótonyî néísik.
P14	Óre peê édôl ajó eshomó,  nékurru oltílô naléng. Néaku kewaríé aké epukú aing'orú endáa. Óre dáma néírura aisudorí.

images:

illustrations/pages/294.png
illustrations/pages/292.png
illustrations/pages/295.png
illustrations/pages/293.png
illustrations/pages/294.png
illustrations/pages/296.png
illustrations/pages/297.png
illustrations/pages/299.png
illustrations/pages/300.png
illustrations/pages/301.png
illustrations/pages/302.png
illustrations/pages/303.png
illustrations/pages/305.png
illustrations/pages/304.png
illustrations/pages/307.png

translations:

Afrikaans (Translation)	Die Koning Van Die Voëls	id=10815
Afrikaans (Translation)	Koning Van Die Voëls	id=20077
Chinyanja (Translation)	Mfumu Ya Mbalame	id=15710
ChiTonga (Translation)	Mwami Wabayuni	id=15709
ChiTonga (Translation)	Mwami Wabayuni	id=18648
CiNyanja (Translation)	Mfumu Yambalame	id=18667
Dhopadhola (Translation)	Kere Pa Winyin	id=15763
English (Original)	King of the Birds	id=920
English (Adaptation)	The Clever Little Bird	id=5397
French (Translation)	Le Roi Des Oiseaux	id=12680
IciBemba (Translation)	Imfumu Yafyuuni	id=18687
isiXhosa (Translation)	Uncede Inkosi Yeentaka	id=17575
isiZulu (Translation)	Inkosi Yezinyoni	id=12645
isiZulu (Adaptation)	Ungcede Inkosi Yezinyoni	id=13601
Kikamba (Translation)	Musumbi Wa Nyunyi	id=3123
Kiswahili (Translation)	Mfalme Wa Ndege	id=3116
Lugbarati (Translation)	Opi Aria Yi Ni	id=3121
Lugwere (Translation)	Kabaka We Nyonyi	id=16552
Lumasaaba (Translation)	Umuyiinga We Binywiinywi	id=3117
Lumasaaba (Translation)	Umuyiinga We Binywiinywi	id=8697
Lunyole (Translation)	Habaha W’Enyuni	id=3119
Oluwanga (Translation)	Omwami Wa Amayoni	id=3120
Portuguese (Translation)	Rei Das Aves	id=16660
Sepedi (Translation)	Kgoši Ya Dinonyana	id=18160
Sesotho (South Africa) (Translation)	Morena Wa Dinonyana	id=20036
Setswana (Translation)	Kgosi Ya Dinonyane	id=15043
SiLozi (Translation)	Mulena Walinyunywani	id=18730
Tshivenda (Translation)	Khosi Ya Zwiṋoni	id=18183
Xitsonga (Translation)	Hosinkulu Ya Swinyenyana	id=18871
