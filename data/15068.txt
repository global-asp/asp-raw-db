url:	http://africanstorybook.org/reader.php?id=15068&d=0&a=1
id:	15068
title:	Wúm Ye Dzəə̀n Juu
author:	Beatrice Tafon Takeh
artist:	Wiehan de Jager
lang:	Lámnsoʼ
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/15068.png
desc:	Kimfèr kìn ki dzə̀ kùm wánlè nsùm wùmòʼ wùn à wúm yímóʼ yeé shií ye yàá və-əə̀ foon e wun. Wánlè nsùm və̀n yoʼ-oò lo kìíy moó leéy fo wúm rə́ne kijuŋ. Yii bèy

page_text:

P1	Yì-iì dzə̀ é ghan símóʼ sí,  yaàyá wùmòʼ wáa dzə,  a wù-uù kòŋ wan wan və é ŋàŋ. Wù nèn fò fómo shó,  a yì-iì dzə̀ wúm. Wù fó,  e nèn yòŋ sho jii,  "A' wíy kuy,  e koóy visə́ vé juù,  a dzə̀ fó wum fen,  e bóo nəə́ wiíy wo à wíy way e lav sho." Wàn sə́ wúm rəy,  e nèn a dù.
P2	Wù lòo dù,  e tòmbìy,  e tarnin wùn a wír ámóʼó aá koy laàlaŋ,  á nèn lòn wúm rəy,  wù fó. Á màʼ ji á tsə́m laàlaŋ sho,  yí nèn bvə̀ʼə́m.
P3	Wan və̀y nèn bùr tóŋ jii,  "Ey-ey-ey!" E yòŋ jii,  "Vèn wày ne mo é kinyò! Wúm rə́ne yòʼ kì dzə̀ yém,  Kì dzə̀ yé yàá wom. A bó yàá yoʼ lò e fò e mò bey kisáŋ. Wù fo ji yí wìy yiì é m koóy á visə́ vé juù."
P4	Viŋkòy laàlaŋ vìy vi nèn fò mfàv ye vé-eè koy laàlaŋ sho e wan və̀y. Wù nèn a dù fo mbìy.
P5	Fo bàm,  wù yén vé kimbome,  á nèn lòn kicí kee mfàv ke wù kì kér kìy,  wù fó. Á lò ji á bóm lav sho,  kí nèn bèʼkír.
P6	Wan və̀y kfən shìy tóŋ jii,  "Heey,  heey,  heey!" E yòŋ jiì,  "ven yiì ne,  m tó é kinyò. Kicí kin ki yòʼ dzə̀ kém. Dzə̀ ké viŋkòy laàlaŋ. A bó áwune yoʼ lò fò e mo kisáŋ. Á kì fò,  bìʼ fo áwune kì bvəʼən wúm yém. Fə̀m wúm yee shooy,  bó yòʼ kì dzə̀ yém. Yì-iì dzə yé yàá wom a bó yàayá yòʼ-oo lo fò e mò kisáŋ. Wù-uù fó ji m wíy kuy,  e koóy vifá ve visə̀ vé juù,  a dzə á fo wum fóo fèy."
P7	Vé kimbom vìyi nèn fò mbeʼ wùy shó. Wù sə́,  e nèn bèʼèy,  a dù sho.
P8	Wù lòo dù,  e yèn gày,  a wù cey nyám. Gày və̀y nèn lòn mbeʼ wùy fo wun. Wù sə́,  e fò e nàʼ,  nàʼ nèn kfə̀r mbeʼ wùy rə̀ e dzə̀m.
P9	Wan və̀y tóŋ jii,  "Ey,  - ey, - ey!" E yòŋ jii,  "Vèn wày ne mo é shuù. Mbeʼ wùy rə̀n yòʼ kì dzə̀ yéem. Mbeʼ wùy yem kì lò fo vé kimbome,  a vé kimbome yoʼ lò fò e mò kisáŋ. Áwune-ee béʼ kicí kém. A kicí kin ki yòʼ-oo dzə kém. Yì-iì dzə̀ ké viŋkòy laàlaŋ. Aáwune yòʼ-oo lo fò e mò kisáŋ. Vé-ee fó,  bìʼ wúm yém ye vé-ee bvəʼən. Wúm rə́ne yòʼ f̀èm-ee dzə yém. Yì-ii dzə ye yaàyá wom. A bó yaàyá yòʼ-oo lo fò e mò kisáŋ. Wù-uù fó ji m wíy kuy,  e koóy vifá ve visə̀ vé juù, a dzə á fo wum fóo fèy."
P10	Gày və̀y nèn fò nàʼ sho. Wù sə́,  e nèn a dù.
P11	Kù mo wù du fo laʼ,  wan və̀y nèn tò e vé vijiné wùn,  aá yí ŋkǎʼ vijin. Kfə́ə ŋgaà vijìné nèn lòn nàʼ və̀y fo wun. Wù nèn fò aáwune. Á seé,  e nèn kfə̀r e dzə̀m.
P12	"Wan və̀y shíy tóŋ jii,  "Ey – ey-ey!" E yòŋ jii,  "Vèn wày ne mo,  é rəmrə́m kinyò. Nàʼ və̀n yòʼ kì dzə̀ woóm. Dzə̀ wo gày. A bó gày yoʼ lò fò e mò kisáŋ. Wù kì fò,  ji ŋkùvtu mbeʼ wùy yem ye wù kì səən. A mbeʼ wùy rə̀n yòʼ kì dzə̀ yeém. Yì-ii dzə ye vé kimbome. A vé kimbome yòʼ-oo lo fò e mò kisáŋ. Vé-eè béʼ kicí kém. A bó kicí kin ki yòʼ fə̀m-ee dzə kém. Kí-iì lo fo viŋkoy laàlaŋ vi. A bó áwune yòʼ-oo lo fò e mò kisáŋ. Vé-eè fó bìʼ wúm yém ye vé-eè bvəʼ̀ən. A bó wúmé yòʼ fə̀m-ee dzə yém. Yì-iì dzə̀ yé yàá wom. A bó yàayá yòʼ-oò lo fò e mò kisáŋ. Wù-uù fò ji m wíy kuy,  e koóy visə́ vém vé juù,  a dzə̀ á fo wum yee shooy.
P13	Vé vijin víyi nèn a sham wún jii,  "bó kifá ki yoʼ dzəə bèr ke dzə̀ vèr làʼ wo shò. Ashè,  bo vèr-ii fó wiíy e wò." Kí nèn shèmsín e ŋgàn ye á yii màʼ jii,  "A kinyo ki fə̀m kár e le,  bo kí kù wíy kar ntéŋ ntéŋ, e kfən,  e meé fo ki-iì kèʼèn."

images:

illustrations/pages/6733.png
illustrations/pages/6733.png
illustrations/pages/6732.png
illustrations/pages/6731.png
illustrations/pages/6734.png
illustrations/pages/6735.png
illustrations/pages/6742.png
illustrations/pages/6737.png
illustrations/pages/6736.png
illustrations/pages/6738.png
illustrations/pages/6739.png
illustrations/pages/6743.png
illustrations/pages/6740.png
illustrations/pages/6741.png

translations:

Afrikaans (Adaptation)	'n Eier Vir Bruidskat	id=11319
Amharic (Translation)	ጥሎሽ	id=21119
English (Translation)	An Egg For Bride Wealth	id=6790
English (Adaptation)	Bride Wealth	id=20879
French (Translation)	Un Œuf Pour Le Prix De La Fiancée	id=10138
Hausa (Nigeria) (Translation)	Kyautar Da Ta Zamo Silar Arziki	id=21117
Kiswahili (Translation)	Mahari	id=21126
Lusoga (Original)	Igi Lya Mwandu	id=6744
Ng’aturkana (Translation)	Abeye Na Eutare	id=21120
Portuguese (Translation)	Um Ovo Para Conseguir Uma Noiva	id=15802
Runyankore (Translation)	Eihuri Aha Bwenjugano	id=20804
Sepedi (Translation)	Lee La Magadi	id=10919
Sepedi (Translation)	Lee La Magadi	id=11497
Sepedi (Translation)	Lee La Magadi	id=11501
Sepedi (Translation)	Lee La Magadi	id=11502
Tigrigna (Translation)	ገዝሚ	id=21108
