url:	http://africanstorybook.org/reader.php?id=9242&d=0&a=1
id:	9242
title:	Nelima Agagawala
author:	Salaama Wanale
artist:	Mango Tree
lang:	Lumasaaba
level:	First paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/9242.png
desc:	Two young girls go on journeys to find food.  They both meet an old woman on the way

page_text:

P1	Aabawo khaale ni khaalekho,  bakhaana babili nga bayaaya,  Nelima ni Nambuya,  ne nga basaali baabwe baafwa. Bano baaba bamenya ku shaalo shishooma nga mbaakho ifula oba biilyo byoosi ta,  nga buli muundu yeesi ukana biilyo akyeendelakho ilala nio waatuya khe khulya.
P2	Nelima aaba ali umukhaana omuwolu,  umusilise ate omuyeeti naabi,  ne yaaya weewe Nambuya nga ewulila naabi,  nga s'akana khuukanikhakho isi babaandu beesi akhamanyile ta,  naluundi nga si enaanayo isi babaandu babaandi ta.
P3	Abawo lutweela,  bayaaya bano benyuka kumukhinyi benyoola nga sibali ni khe khuulya ta,  ate nga intsala ili khuubalya naabi. Baaba bali ni khukyeendelakho ilala nio batuye khe khuulya. Nelima waaloma Nambuya ari beerekekhe batsye khu tsintsila tse njawulo. Baryo baatsya nga ni baafukiilisana.
P4	Khu ntsila iyo,  aabawo khaaloosi nga bakhalaanga bari Netalisile,  nga babaandu bakhaamanya bari nikho khakhakaba buyiindifu. Ne shonyene ndi khaaba khali ni bikeenge nga kamakoontsyo,  karulamo kamayila ne nga ate bayaaya bano baakhukhamanyakho khaaloosi khano ta.
P5	Nambuya aatuya khaaloosi khano khaamulaanga khari,  "Mukhaana wase,  oryeena wamweene? Waama hena? Ulikhuutsya waheena?"
P6	Nambuya weelamo birebo ibyo,  khaamuloma kari,  "Yiitsya usute wumbile mu ntsu,  ni nase kane ikhuboolele she khuukhola." Nambuya waakhalala naabi,  kila akhomaka khaaloosi,  waakhatyaabila naabi,  nga akana ari khali khafwiile. Nambuya waaloma ari,  "Wakili naafwa intsala ne nga naakhuwaamba mu mikoontsyo kyoowo ikyo ta."
P7	Ne Netalisile waasila busa,  waamuloma ari nuutsye woole buulayi.
P8	Nambuya waakyenda woola iburaangisi waatuya shiifwo nga shilimo kamakongolyo,  tsindemu,  bifululungwe ni biwuukha bibiindi bibyamulya nga ashili khufuna ni sheesi aakana ta.
P9	Nelima naye woola isi khaaloosi tsana khaaba,  wekhoya naabi khuukhabonakho lwekhuuba aaba nga waakhutuyanako nu muundu yeesi ta. Kila khamulaanga,  khaamureeba nga ni khaareeba Nambuya,  khaamulomela shishiindu sheene sheesi aaloma Nambuya.
P10	Nelima wenyukhilamo,  waasuta Netalisile,  waamuyila mu ntsu yeewe,  khaaloosi khaamuloma khari; "Mukhana wase,  wakholile buulayi,  shishakhaasa babaandu baakali khuukhola." Kharyo khaamuwa khasaala,  khaamuloma kati kobolayo ingo unatuya buli shiindu sheesi ubeele ukana.
P11	Nelima waasiima naabi Netalisile,  aryo waatimaka weelayo ingo. Ni khutabula ari,  waatuya intsuu nga buli shiindu shilimo,  biilyo bya buli saambo,  ni bibiindu bibiindi bikali swa busa. Nelima weekyela umukhasi ufuurayo buyiindifu buukali khu shisiintsa isho.
P12	Ne waalila naabi yaayawe ari,  "Nangawulila akwa mu meeno ke ntsofu."

images:

illustrations/pages/9239.png
illustrations/pages/9230.png
illustrations/pages/9231.png
illustrations/pages/9232.png
illustrations/pages/9233.png
illustrations/pages/9234.png
illustrations/pages/9235.png
illustrations/pages/9237.png
illustrations/pages/9236.png
illustrations/pages/9238.png
illustrations/pages/9239.png
illustrations/pages/9240.png
illustrations/pages/9241.png

translations:

Afrikaans (Translation)	Die Meisie Wat Ryk Geword Het	id=11254
Amharic (Translation)	ሃብታሟ ልጅ	id=13097
English (Translation)	The Girl Who Got Rich	id=9243
French (Translation)	La Jeune Fille, Qui Devient Riche.	id=9962
French (Translation)	La Jeune Fille Qui Devint Riche	id=10938
Fulfulde (Translation)	Suka Debbo Diikaaɗo	id=10025
Hausa (Translation)	Yarinyar Da Ta Yi Arziki	id=9999
isiZulu (Translation)	Intombazanyana Eyaba Isicebi	id=12170
Kanuri (Translation)	Kәlayakku Gaɍiwujǝna	id=10043
Kiswahili (Translation)	Nelima Atajirika	id=12687
Ng’aturkana (Translation)	Apese Na Abu Tabar	id=12707
Oluwanga (Translation)	Akhabere Aba Omuyiinda	id=13019
Oluwanga (Adaptation)	Akhabere Aba Omuyiinda	id=19798
Portuguese (Translation)	A Menina Que Ficou Rica	id=16582
Zarma (Translation)	Wandiya Kaŋ Te Arzaka	id=10107
