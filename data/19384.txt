url:	http://africanstorybook.org/reader.php?id=19384&d=0&a=1
id:	19384
title:	Wanyama Wenye Shukurani
author:	Susan Kavaya
artist:	Rob Owen
lang:	Kiswahili
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/19384.png
desc:	Hii ni hadithi kuhusu tabia nzuri za wanyama na tabia mbaya za binadamu.

page_text:

P1	Hapo zamani za kale,  Binadamu,  Simba,  Punda,  Nyoka,  Tai,  na Mbwa walikuwa wanaenda kwenye vita pamoja. Walisafiri siku yote mpaka jua lilipotua. "Tutalala wapi?" Punda aliuliza. "Tazameni,  kuna moshi unatoka katika nyumba ile. Tunaweza kulala huko," Nyoka alisema.
P2	Waliita na mume na mkewe walitoka nje ya nyumba ile. "Tunawakaribisheni kulala hapa kwetu lakini hatuna chakula cha kuwapa." "Lakini tulimwona n'gombe nje ya nyumba yenu," Mbwa alisema. "Ng'ombe huyo ni kitu cha pekee ambacho tunacho," mume yule alisema. "Tukimwua,  tutabaki bila chochote." "Tutawatuza," Binadamu na wanyama walisema. "Tafadhali,  tuchinjie ng'ombe wenu wa pekee."
P3	"Ukinipa damu ya ng'ombe huyo,  nitakupa zawadi siku moja," Simba alisema. "Mimi ninataka mifupa," Mbwa alisema,  "pia siku moja nitakupa zawadi vilevile." "Naomba kupewa maziwa," Binadamu alisema. "Nitakupa kitu cha ajabu sana siku moja." "Nipe mafuta," alisema Nyoka,  "ninakuahidi hutajuta." "Ninavitaka vipande vidogo vya nyama ambavyo hupatikana chini ya ngozi. Nitakupa zawadi," alisema Tai. "Mimi sitaki nyama. Nipe nyasi kutoka kwenye paa ya nyumba yako. Hutajuta kamwe," alisema Punda.
P4	Mume na mkewe walimwua n'gombe wao wa pekee. Walimpa Simba damu,  Mbwa alipewa mifupa,  Nyoka alipewa mafuta,  na vipande vidogo vya nyama ambavyo hupatikana chini ya ngozi vilipewa Tai. Pia,  Punda alipewa nyasi kutoka kwenye paa ya nyumba.
P5	Wasafiri wale walilala vizuri usiku ule. Asubuhi iliyofuata walienda zao.
P6	Wiki nyingi zilipita. Kisha,  siku moja mume na mkewe walimsikia Simba akinguruma karibu na nyumba yao. Walienda nje. Hawakumpata simba lakini kulikuwa na pembe ya tembo iliyolazwa nyasini. "Pembe hii ina thamani sana," mke alimwambia mume wake. "Ipeleke nyumbani," mumewe alisema. "Ni lazima tuwe waangalifu. Labda wezi watakuja kuiiba."
P7	Ghafla,  walimsikia Mbwa akibweka. Mume na mke walitazama nyuma yao. Mbwa alikuwa amelala karibu na mlango wa nyumba yao. "Msiwe na wasiwasi," alisema Mbwa. "Nitawazuia wezi kuingia nyumbani kwenu. Mlinisaidia siku moja na sasa nitawasaidia pia."
P8	Mume huyu alikuwa na kaka mwovu. Kaka huyo alikuwa tajiri,  lakini alikuwa mwovu na watu wote walimchukia. Yeye alisikia habari kuhusu pembe ya tembo. "Ninaitaka pembe ile," alifikiri. "Nitamwua kakangu halafu niichukue ile pembe."
P9	Usiku wa manane,  alienda nyumbani kwa kaka yake. Lakini,  Nyoka alikuwa amelala njiani,  akimngoja. Nyoka alimwuma kaka mwovu akaaga dunia.
P10	Katika nchi ile,  mtu akifa,  kaka yake hurithi mali ya marehemu. Basi,  n'gombe na kondoo wa kaka mwovu walirithiwa na kaka yake aliyekuwa hai. "Simba,  Mbwa,  na Nyoka wametulipa malipo vizuri," mume yule alimwambia mkewe. "Je,  Tai,  Punda,  na binadamu watafanya nini?"
P11	Siku moja,  Tai alikuwa anaruka juu angani. Aliangalia chini na kukiona kikundi cha wazee wakitembea pamoja kando ya barabara. Kitu fulani kilikuwa kinaang'aa sana mikononi mwao. "Wao wana pesa na vito," Tai aliwaza. "Wanapeleka zawadi kutoka kwa mke hadi kwa mume wake au zawadi kutoka kwa mume kuelekea kwa mke wake ili kumaliza ugomvi. Hata hivyo,  watasameheana tu mwishowe."
P12	Tai aliruka chini akazichukua zawadi kutoka kwenye mikono ya wazee. Aliziangusha zawadi hizo nje ya nyumba ya mume na mkewe ambao walimsaidia hapo mbeleni.
P13	Siku hiyo,  Punda alikuwa katika msitu uliokuwa karibu sana. Alikuwa amebeba mgongoni mfuko mzito uliojaa pesa. Bwana wa Punda alimpiga akisema,  "Enda mbio zaidi,  wewe mnyama mpumbavu na mvivu! Au nitakuua!" Punda alitaka kumwadhibu bwana wake mwovu.
P14	Punda alikimbia akaenda nyumbani kwa mume huyu na mkewe akwaambia,  "Chukueni pesa hizi. Ni zenu." Mume na mkewe walikuwa matajiri kutoka siku ile.
P15	"Rafiki zetu,  wanyama,  wamekuwa wazuri sana kwetu," mume alisema. "Ni vyema kwamba tulimchinja ng'ombe wetu wa pekee kuwapa." Mkwew alijibu,  "Binadamu bado hajatupa zawadi yoyote. Wanyama wametufanyia vitu vingi. Kwa hakika,  Binadamu atatufanyia vitu vizuri zaidi."
P16	Walingoja,  wakangoja. Wiki nyingi zilipita,  kisha miezi na miaka,  lakini Binadamu hakurudi kamwe. Wanyama wote walitimiza ahadi zao lakini,  Binadamu alisahau.

images:

illustrations/pages/17299.png
illustrations/pages/17289.png
illustrations/pages/17290.png
illustrations/pages/17291.png
illustrations/pages/17292.png
illustrations/pages/17293.png
illustrations/pages/17294.png
illustrations/pages/17295.png
illustrations/pages/17296.png
illustrations/pages/17297.png
illustrations/pages/17298.png
illustrations/pages/17299.png
illustrations/pages/17300.png
illustrations/pages/17301.png
illustrations/pages/17302.png
illustrations/pages/17303.png
illustrations/pages/17304.png

translations:

Amharic (Translation)	ውለታ የማይረሱት እንስሳት	id=17658
English (Original)	Grateful Animals	id=17657
