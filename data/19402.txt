url:	http://africanstorybook.org/reader.php?id=19402&d=0&a=1
id:	19402
title:	Paka Na Panya
author:	Susan Kavaya
artist:	Jacob Kono
lang:	Kiswahili
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/19402.png
desc:	Panya mzee mwenye busara anatufundisha kwamba maadui wetu wanapojifanya kuwa marafiki

page_text:

P1	Hapo zamani za kale,  paka na panya walikuwa marafiki. Walifanya kazi pamoja na kucheza pamoja. Paka walioa panya na panya walioa paka na wote walifurahi.
P2	Baada ya muda kupita,  panya walianza kuwa na wasi wasi. "Baadhi ya jamaa wetu wamepotea," walisema. "Je,  wao wako wapi?" "Sijamwona mjomba wangu kwa muda mrefu," panya mmoja alisema. "Nami sijamwona shangazi yangu," alisema panya mwingine. "Dada yangu hayuko hapa tena," alisema panya wa tatu. "Je,  kaka yangu yuko wapi?" alisema panya wa nne.
P3	Panya mmoja mzee alitikisa kichwa chake. Alionekana mwenye huzuni. "Nina habari mbaya kwenu,  marafiki wapendwa," alisema. "Paka wanatukula sisi. Ni lazima tuwe waangalifu. Hivi karibuni watatukula sisi sote."
P4	Panya walishikwa na uoga mwingi. Panya akina mama waliwaambia watoto wao,  "Msiende nje. Kuweni waangalifu. Paka watawashika."
P5	Panya wote walikuwa waangalifu sasa. Walikaa kwenye matundu yao. Hawakupenda kuenda nje.
P6	Sasa paka walikuwa na wasi wasi pia. Walisema, Â "Je,  panya wote wamekwenda wapi? Tunahisi njaa. Hatuna chochote cha kula." "Wamejificha," paka mkubwa alisema. "Tunaweza kuwakamata vipi?"
P7	Paka mwingine alisema,  "Nina wazo. Twende tuwatembelee panya kisha tupange harusi. Tutawaomba msichana wao mmoja aolewe na mvulana wetu. Kutakuwa na sherehe na panya wote watakusanyika mahali pamoja. Tutawashika panya wote kwa wakati mmoja. Tutakuwa na sherehe kubwa sana!" "Hilo ni wazo zuri sana," paka wote walisema.
P8	Kwa hivyo,  paka waliwatuma wazee wao kwenda kuwaona panya. "Tupe mmoja wa wasichana wenu," walisema. "Tunamtafutia mmoja wa wavulana wetu mke."
P9	Panya walishangaa sana. "Hatuwaamini," walisema. "Ninyi mnataka kutula sisi." "La! Hasha!" Paka walijibu. "Sisi ni waaminifu na wenye mioyo safi na pia tunataka kuwa marafiki wenu. Ni kweli kwamba hapo zamani wengine wetu waliwala panya. Hata hivyo,  ni sharti tuyasahau hayo sasa. Hatutawahi kuwala ninyi tena."
P10	Panya waliwatazama paka. Paka wote walikuwa wanatabasamu. "Sawa," panya walisema. "Tumekubali. Tutawapa msichana wetu mmoja aolewe na mvulana wenu."
P11	Paka walienda nyumbani kwa furaha. "Siku ya harusi itakuwa nzuri sana," walisema huku wakilamba midomo yao.
P12	Siku ya harusi ilitimia. Panya walikuwa bado wana wasi wasi mwingi. "Kaeni karibu na matundu yenu," waliwaambia watoto wao. "Tazameni,  paka wanakuja. Iwapo watakuwa wazuri kwetu,  tutakuwa wazuri kwao. Lakini iwapo watajaribu kutula,  tutakuwa tayari."
P13	Paka walitokezea kwenye barabara. Walikuwa wanaimba wimbo wa harusi.
P14	"Je,  unaweza kusikia maneno ya wimbo wa harusi?" panya mzee alimwuliza panya mchanga. "Ndiyo," panya mchanga alisema. "Washikeni na muwale wote. Washikeni na muwale wote!"
P15	"Basi ni lazima tuimbe pia," alisema panya mzee. Akaanza kuimba,  "Kimbieni panya,  kimbieni. Kimbieni panya,  kimbieni!" Panya wote waliruka ndani ya matundu yao wakaepuka.
P16	Paka waliwasili na kuulizana,  "Je,  yuko wapi Bi. Harusi?" Panya mzee alichomoza kichwa chake kutoka tunduni. "Tumejifunza somo," alisema. "Maadui wako wakijifanya kuwa marafiki,  ni lazima uwe tayari kutoroka."

images:

illustrations/pages/18908.png
illustrations/pages/18908.png
illustrations/pages/18909.png
illustrations/pages/18910.png
illustrations/pages/18911.png
illustrations/pages/18912.png
illustrations/pages/18913.png
illustrations/pages/18932.png
illustrations/pages/18933.png
illustrations/pages/18934.png
illustrations/pages/18935.png
illustrations/pages/18936.png
illustrations/pages/18937.png
illustrations/pages/18938.png
illustrations/pages/18939.png
illustrations/pages/18940.png
illustrations/pages/18941.png

translations:

Afaan Oromo (Translation)	Adurreef Hantuuta	id=18943
English (Original)	Cats and Mice	id=18942
