url:	https://africanstorybook.org/reader.php?id=32715&d=0&a=1
id:	32715
title:	Bwiza na Nyamunini
author:	Jean-François Rubanda
artist:	Catherine Groenewald
lang:	Kinyarwanda
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/32715.png
desc:	Bwiza ni umukobwa mwiza wakundaga iwabo. Se amaze gupfa yanga kwimukana na nyina ngo bage gutura ahandi. Igihanyaswa cyabaga hafi aho gishaka kumwiba ngo kimujyane. Ese kizabigeraho?

page_text:

P1	Habayeho umwana w'umukobwa akitwa Bwiza. Hashize iminsi se arapfa, asigarana na nyina bonyine. Umunsi umwe, nyina amubwira ko bagiye kwimukira ahandi kugira ngo batangire ubundi buzima.
P2	Bwiza utarashakaga ko bimuka atangira kurira. Nyina yari afite ubwoba bwo kumusiga wenyine kubera ibihanyaswa bavugaga ko byabaga mu buvumo bwo hafi aho.
P3	Nyina amubwira ko azajya amuzanira ibyo kurya buri munsi. Aramwihanangiriza ati: "Nzajya nkuririmbira akaririmbo, bityo umenye ko ari nge unkingurire. Ntuzagire undi muntu uwo ari we wese ukingurira mwana wange."
P4	Bwiza mwana wange! Bwiza mwana wange! Sohoka uze urye agatsima kawe! Sohoka uze urye agatsima kawe! Sohoka uze urye agatsima kawe kahageze!
P5	Bukeye mu gitondo, nyina amuzanira ibyo kurya. Atangira kuririmba ati: "Bwiza mwana wange! Sohoka uze urye agatsima kawe! Sohoka uze urye agatsima kawe! Bwiza arakingura arya ibiryo nyina yamuteguriye anezerewe.
P6	Amaze kurya, nyina aramuhobera, amusezeraho asubira iwe. Bwiza asubira mu nzu asasa uburiri bwe. Ariko hagati aho hakaba igihanyaswa cyari kihise inyuma y'igihuru cyumva kinareba ibyo Bwiza na Nyina bakoraga.
P7	Bwiza amaze kuzimya itara, yumva ku muryango ijwi riremereye ryigana ya ndirimbo ya nyina. Ahita aribwira ati: "Genda nakumenye! Genda nturi mama! Nakumenye uri igihanyaswa". Igihanyaswa kibyumvise ko cyamenyekanye kiragenda gisubira mu buvumo.
P8	Buri gitondo n'ikigoroba ni ko nyina yamuzaniraga ibyo kurya. Ni na ko icyo gihanyaswa cyazaga ariko Bwiza akakimenya ntakingure kikagenda. Yahitaga yumva ko gifite ijwi riremereye iyo cyageragezaga kwigana indirimbo ya nyina.
P9	Umunsi umwe, cya gihanyaswa kiratekereza kiti: "Nungutse igitekerezo. Nshobora guhindura ijwi rikamera nk'irya nyina wa Bwiza." Gicana umuriro mwinshi kirangije kijugunyamo intosho. Imaze gutukura kiyikuramo kirayimira. Intoshyo ishyushye imanuka mu muhogo w'igihanyaswa.
P10	Cya gihanyaswa gitangira kuririmba ngo cyumve ko ijwi ryahindutse. Gisimbukira hejuru, ibyishimo biragisaba, cyumva ijwi ryacyo rimeze neza nk'irya nyina wa Bwiza.
P11	Bukeye mu gitondo cya kare kizindikira ku kazu ka Bwiza. Kihageze gitangira kuririmba kiti: "Bwiza mwana wange! Sohoka uze urye agatsima kawe! Ngwino urye agatsima kawe kahageze."
P12	Bwiza yari yishimiye kongera kumva akajwi keza ka nyina. Agikingura asanga ni cya gihanyaswa cyahageze. Agerageza gufunga ariko biba iby'ubusa. Kiramufata kijugunya mu gafuka cyari kitwaje.
P13	Igihanyaswa gihita kigana mu buvumo bwacyo kiririmba kinezerewe kivugisha kiti: "Iyaba nari mfite akagwa gusa, uyu munsi wari kuba ntagereranywa."
P14	Hashize umwanya muri icyo gitondo, nyina wa Bwiza araza nk'ibisanzwe azaniye umukobwa we ibiryo. Aririmba akaririmbo ke ariko Bwiza ntiyasohoka. Arongera aririmba bwa kabiri ariko na bwo ntiyasohoka. Aririmbye bwa gatatu noneho asunika urugi asanga Bwiza ntawurimo. Yibaza cyane uko byaba byagenze ako kanya ahita yunguka igitekerezo.
P15	Afata inzoga ayisuka mu gacuma, arikorera aragenda agana ku buvumo, akomanga ku rugi rw'igihanyaswa. Kicyumva impumuro nziza y'akagwa gihita gikingura vuba. Nyina wa Bwiza ati: "Mwiriwe aba hano! Nari ndimo ntambuka hano numva ukuntu muririmba neza! Nari ngiye mu birori by'isabukuru y'umwana."
P16	Icyo gihanyaswa nticyari kwibuza ako kanya cyari kibonye ko kongera gusoma ku kagwa. Gihita gikingurira nyina wa Bwiza yinjira mu buvumo. Akinjira arakibwira ati: "Mwanyemerera nkabaha kuri aka kagwa mbere y'uko nkomeza urugendo?" Igihanyaswa nticyazuyaza kirabyemera, kinywa kitizigamye.
P17	Nyina wa Bwiza na we akomeza kugihata inzoga kugeza ubwo agacuma kasigayemo ubusa. Igihanyaswa kigeze aho kirasinda, kirasinzira kiryama ku butaka.
P18	Nyina wa Bwiza amaze kumva umugono wacyo, asingira ka gafuka akuramo Bwiza bakizwa n'amaguru. Bafumyamo, kibuno mpa amaguru! Kibuno mpa amaguru! Baba bacitse cya gihanyaswa. Kuva ubwo Bwiza na nyina babaho neza mu mahoro n'umunezero aho bari barimukiye.

images:

illustrations/pages/1532.png
illustrations/pages/1533.png
illustrations/pages/1534.png
illustrations/pages/1535.png
illustrations/pages/1536.png
illustrations/pages/1532.png
illustrations/pages/1537.png
illustrations/pages/1537.png
illustrations/pages/1538.png
illustrations/pages/1539.png
illustrations/pages/1540.png
illustrations/pages/1541.png
illustrations/pages/1542.png
illustrations/pages/1543.png
illustrations/pages/1921.png
illustrations/pages/1544.png
illustrations/pages/1545.png

translations:

Afrikaans (Translation)	Tselane en die Reus	id=21812
English (Original)	Tselane and the giant	id=1890
French (Translation)	Tselane Et Le Giant	id=9964
French (Adaptation)	Tselane Et Le Géant	id=16200
Fulfulde (Translation)	Teselan E Jiyan	id=10027
Hausa (Niger) (Translation)	Tselane Da Ƙato	id=9995
isiXhosa (Translation)	UTselane nesigebenga	id=1975
Kanuri (Translation)	Kawa-a Sedan Kura-A	id=10089
Lusoga (Translation)	Tuseerana ni Naiwano	id=30071
Sesotho (Lesotho) (Translation)	Tselane Le Limo	id=1972
Sesotho (South Africa) (Translation)	Tselane le Dimo	id=33522
Setswana (Translation)	Tselane le dimo	id=1974
Zarma (Translation)	Tasalla Nda Gorza	id=10109
