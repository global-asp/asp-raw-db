url:	https://africanstorybook.org/reader.php?id=31825&d=0&a=1
id:	31825
title:	Ke mang a ka balang go fitlha go lesome?
author:	Lorato Trok
artist:	Salim Kasamba
lang:	Setswana
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/31825.png
desc:	Ke mang a tlileng go nna moeteledipele wa diphologolo fa Kgosi Lengau a fologa setulo?

page_text:

P1	Bogologolotala, mo gare ga sekgwa, Kgosi Lengau o ne a simolola go akanya ka isago ya gagwe.@@"Ke a tsofala mme ka letsatsi lengwe, ke tlile go swa. Mmusi yo o botlhale o tshwanetse go tlhopha  yo o mo salang morago fa a ntse a le moša a itekanetse," a kanya.@@Fela Kgosi Lengau o tla tlhopha jang? O ne a rata maloko otlhe a diphologolo tsa bogosing ka go lekana.
P2	Kgosi Lengau o ne a na le kakanyo. O ne a romela baromiwa ba gagwe kwa dikgweng. O ne a ba bolelela gore ba kope diphologolo tsotlhe tsa bogosing go tla kopanong kwa mošate.@@O ne a ya go nna le moletlo o mogolo go dira kitsiso ya botlhokwa.@@Baromiwa ba ne ba taboga, ba ya dikhutlong tsotlhe tse nne tsa sekgwa.
P3	Mo bosigong jwa moletlo, diphologolo tsotlhe di ne di le kwa mošate. Di ne tsa opela, tsa bina mme tsa nna le nako e e itumedisang.@@Fa letsatsi le tikela, Kgosi Lengau a ema mo gare ga  lebala. Diphologolo tsa emisa go opela le go bina. Tsa reetsa ka kelotlhoko fa kgosi ya tsona e simolola go bua.
P4	A phepafatsa kgokgotso mme a re, "Ke ntse ke akanya gore ke nako gore ke tlhophe moeteledipele yo o latelang. Mme ka gonne ke lo rata lotlhe ka go lekana, ga ke kgone go netefatsa gore ke mang wa lona yo o tla ntshalang morago. Ka jalo, ke netefaditse gore kgaisano e ntseele tshwetso."
P5	Kgosi Lengau a tsholetsa lerumo. A re, "Wa ntlha mo gare ga lona o o tla latlhela lerumo le mo loaping mme a bala go lesome pele ga le fitlha fa fatshe, e tla nna ena."
P6	Fa Kgosi Lengau a fetsa go bua, diphologolo tsa utlwa modumo o mogolo mo morago ga tsone. Tsa retologa mme tsa bona Tlou a tsamaya ka boganka mo gare ga setlhopa a ya kwa pele.@@"Tswang mo tseleng ya me. Ke nna yo mogolo thata, ke tshwanetse go nna kgosi," Tlou a rialo.
P7	Tlou a tsaya lerumo mme a le tsholetsa ka nko ya gagwe. A busetsa tlhogo ya gagwe kwa morago mme a latlhela lerumo mo loaping. "Nngwe! Pedi! Tharo! Ijoo!" Tlou a lela.@@Lerumo la wela mo fatshe fa a bala nne. Tlou o ne a tenegile mme a simolola go gatakaka. "O ntse le tšhono ya gago," Kgosi Lengau a mmolelela.@@Ka jalo Tlou a tshwanelwa ke go tsamaya.
P8	Fa Tlou a fetsa go tsamaya, diphologolo tsa simolola go buisana magareng ga tsone di itumetse. Mme gape di ne tsa tshwenngwa ke modumo o mogolo o tswa kwa morago ga tsone.@@Kolobe ya naga ya tla ka lobelo ya re, "Tswang mo tseleng ya me. Tswang mo tseleng ya me. Ke tlile go nna kgosi. Ke na le mesifa e megolo go gaisa. Ke maatla go gaisa. Ke tshwanetse go nna kgosi."
P9	Kolobe ya naga ya boela kwa morago, ya tshwarelela lerumo thata, mme a le latlhela mo loaping. "Nngwe! Pedi! Tharo! Nne! Tlhano! Ijoo!" a goa.@@Lerumo la wela fa fatshe ka palo ya borataro. O ne a tenegile thata. O ne a šakgetse mme a pheulela mmu o montsi mo moweng.@@"Kolobe ya naga, o latlhetse gangwe fela mme o ntse le tšhono ya gago," Lengau a mmolelela. Kolobe ya naga ya tshwanelwa ke go tsamaya.
P10	Morago ga moo, diphologolo tsa simolola go bua dilo tsa go tshwana le, "Kgaisano e e boima! Tlou ga a kgona go dira se, mme o mogolo thata. Le Kolobe ya naga ga a kgona, mme o na le maatla. Ga go ope yo o ka fenyang kgaisano e!"@@Ka yone nako eo, ba utlwa modumo o mongwe o tswa kwa morago ga bone. Fa diphologolo di lebelela kwa morago, di ne di sa dumele matlho a tsone.
P11	Di ne tsa bona Kgabo e kgolo e tla kwa pele. Fa Kgabo e tsamaya, e ne e ntse e re, "Nka dira se. Ke a itse gore nka se dira. Nka dira se."@@Kgabo a tsaya lerumo mme a boela kwa morago. A gogela letsogo la gagwe kwa morago, a tabogela kwa pele, a tlolela mo moweng mme a latlhela lerumo mo loaping.@@"Nngwe! Pedi! Tharo! Nne! Tlhano! Thataro! Supa! Ijoo!" Kgabo a lela.
P12	Lerumo la wela fa fatshe ka palo ya borobedi.@@Kgabo o ne a galefile. O ne a tenegile thata mme a simolola go retologa, a ngongorega mme a tla ka maipato otlhe.@@Fela Kgosi Lengau a re, "Nnyaa, Kgabo, o bona fela tšhono e le nngwe." Ka jalo Kgabo ya tshwanelwa ke go tsamaya.
P13	Dingwe tsa diphologolo tsa simolola go retolaga di tsamaya. Fa di ntse di tsamaya, tsa bona Tshepe e nnye e feta mo gare ga setlhopha. Fa e ntse e tsamaya, e ne e ntse e re, "Letang, letang. Tla ke leke. Nka dira se. Nka dira se. Tla ke leke."@@Fa diphologolo di utlwa mantswe a gagwe, tsotlhe tsa simolola go tshega.
P14	Kgosi Lengau a tlola mme a goa ka kgalefo, "Emisang seo! Se tshegeng Tshepe. Ke mang a ka reng diphologolo tse dinnye ga di kgone go dira se diphologolo tse dikgolo di se kgonang? Fa Tshepe a batla go nna le tšhono, o tla fiwa tšhono fela jaaka diphologolo tse dingwe di e neetswe. Ka jalo emelang kwa morago mme lo letleng Tshepe go latlhela lerumo."
P15	Tshepa a koba tlhogo fa pele ga Kgosi ya gagwe, a retologa mme a tswhara lerumo ka molomo wa gagwe. A boela kwa morago, mme ka maatla otlhe a mmele wa gagwe o monnye a simolola go taboga. Fa a fitlha mo bogareng jwa lebala, a tlolela kwa godimo.@@A goga mowa, a golola lerumo mme a goa, "Tlhano le tlhano ke lesome." Lerumo la wela mo fatshe.
P16	Diphologolo tsotlhe di ne di didimetse. Di ne di tsietsegile.@@Kgosi Lengau a tlhalosa, "Ee Tshepe! Tlhano o mo tlhakanya le tlhano ke tsela e nngwe go fitlha go lesome. Go na le ditsela tse dintsi go bala go fitlha go lesome."@@Kgaisano e ne e se go bona phologolo e kgolo thata kgotsa e e maatla thata. E ne e le kgaisano ya go bona phologolo e e botlhale go gaisa! Ke ka moo Tshepe e ntseng Kgosigadi morago ga loso la Lengau.

images:

illustrations/pages/25319.png
illustrations/pages/25317.png
illustrations/pages/25318.png
illustrations/pages/25319.png
illustrations/pages/25320.png
illustrations/pages/25321.png
illustrations/pages/25322.png
illustrations/pages/25323.png
illustrations/pages/25324.png
illustrations/pages/25325.png
illustrations/pages/25326.png
illustrations/pages/25327.png
illustrations/pages/25328.png
illustrations/pages/25329.png
illustrations/pages/25330.png
illustrations/pages/25331.png
illustrations/pages/25332.png

translations:

ChiShona (Translation)	Ndiani anogona kuverenga kusvika ku gumi?	id=31823
Dhopadhola (Original)	Ŋa Ma Nyalo Kwano Kir Iy Apar?	id=21401
Ekegusii (Translation)	Ning'o orobare goika ikomi?	id=31739
English (Translation)	Who can count to ten?	id=21413
English (Adaptation)	Who is the next ruler?	id=21797
isiZulu (Translation)	Ngubani ongabala afike eshumini?	id=32018
Kikamba (Translation)	Nũũ ũtonya kũtala nginya ĩkũmi?	id=31744
Kiswahili (Translation)	Ni nani atakuwa mfalme?	id=21842
Kiswahili (Translation)	Nani atahesabu mpaka kumi?	id=22049
Lingala (Translation)	Nani akoki kotanga tii na zomi?	id=31906
Lubukusu (Translation)	Nanu onyala khuubala koola liikhumi?	id=31853
Lusoga (Translation)	Mukulembeze ki anairaku?	id=26341
Oluwanga (Translation)	Ne wina ounyala okhubala okhula ekhumi?	id=31742
Sepedi (Translation)	Ke mang yo a ka balago go fihla go lesome?	id=32067
Sesotho (South Africa) (Translation)	Ke mang ya ka balang ho fihla ho leshome?	id=32051
Tshivenḓa (Translation)	Ndi nnyi ane a nga vhala u swika kha fumi?	id=32028
