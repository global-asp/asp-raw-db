url:	https://africanstorybook.org/reader.php?id=32287&d=0&a=1
id:	32287
title:	Ngwalimi-a Fero Karamabe Yanzǝganabe-a
author:	Mohammed Alhaji Modu
artist:	Jesse Breytenbach
lang:	Kanuri
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/32287.png
desc:	A gentle tale about a brother and sister

page_text:

P1	Tada laa mbeji sunzǝ Ngwalimi. Kǝlanzǝro mato dulibe sǝnandǝna. Ngwalimiye matonzǝ bǝlinbe gǝrtǝma ba. @@Yanzǝgana Maliro wono, "Wuye mato gǝrtǝma fandikiya raakǝna. Martǝgǝne wuro feronǝm karamabedǝ sheye." Shiye reksǝ matodǝn napkin.
P2	Amma Maliye wono, "A'a, wu feronyi karamabe raakǝna." Sa shiro Maliye cinbaro foduwononya, Ngwalimiye ganagǝnyiro gǝrawono. Shiye fero karamabedǝga kassǝ kuru kuritkono. @@Maliye musko karamabe faldǝga kaskono. Ngwalimiye kaskono kuru Maliye kaskono. Musko fero karamabedә nbǝkkatǝ.
P3	Maliye cirinnaro na yanzǝbero sǝgasǝ lewono. "Yanyi rui," sǝ gulji, "Ngwalimiye musko feronyi karamabeye gǝrassǝ mbǝkkono. Shiye feronyi karamabeye matonzǝro nzǝkkoro cirawoga amma wuye biskekiya raakǝna."@@Yanzǝye wono, "Ngwalimiye hal ngǝla sǝdinyi."
P4	Yadǝye wanda ferokaramabe yanzǝgaye lejinbaro tadanzǝro hangal sǝkkǝliye shawari kǝlanzǝro kadio. @@Kwaitanzǝ bero lewon, shido doktadǝ kuru shiga ciworo, "Martǝgǝne wuga banasǝmiya raakǝna." Doktadǝye wono, "Awin nyiga banannzǝkin, kwaitanyi?"
P5	Yaye zawuga caino, "Tadanyi Ngwalimidǝ karǝngǝro hal batti laa fǝlejin. Musko fero karamabe kǝraminzǝbe mbǝkkono. Wande waltǝ nanazǝgәnyi. Shiga nanǝmro zuwuke ishin musko fero karamabedǝ nazǝ cabero waltǝm yikkoro."
P6	"Martǝgәne sai ajar cidanǝmbe nyiro njiyado Ngwalimiro gulle. Nanzǝn kunguna bawo, daji matonǝm gǝjaja kura dina zauro kadawuw tudu tulnzǝ gulle." Wono Yaye. Kwaitanzǝye kasudu gozǝdo kuru wono, "Aa-aa! Adǝ ngǝla."
P7	Ngwalimiye yanzǝ fanzǝro walgatǝ. Ngwalimiro wono, "Sa nyi dondinәmia au zau fanǝmia ndararo lenǝmin?" @@Ngwalimiye wono, "Sa dondingia au zau fangia, liitabero lengin mbu." Yanzǝ Ngwalimiye wono, "Fero karamabe zau gǝnagǝmamadǝ, liitabero nzadodǝ nyiro mbuzǝna diya."
P8	Daji Ngwalimiye fero karamadǝga gozǝ liitabero lewono. "Fero karamabe adǝ tigǝnzǝ diwiro zau fangono. Yanyiye fero karamadǝ nanǝmro kukke wono. Liita, rangnǝm shiro musko bǝlin yikkǝminwa?" @@Liitadǝ fero karamabedǝga raanjinro kasatkono. Shiye raksǝ shiro musko bǝlin sǝnandinro.
P9	Liitadǝye Ngwalimiro wono, "Fero karama musko bǝlin sǝwandi. Ajarnyi kǝnjodǝ nyilan mbu. Nanǝmlan kungǝna ndawu dǝga?"  @@Ngwalimiye zaawu caino, "Martәgәne liita, nanyin kunguna bawo. Rangnye ajar cidanǝmbe njiikkinba."
P10	Liitaye wono, "Daji! Nanǝmlan kunguna bawo? Mato gǝjaja kuradǝ kadawua! Matonyiga tulle daji adǝ shima futu ajarnyi kǝnjobewo." @@Ngwalimibe langa nji-a dina kadawu ba-a gozǝ. Mato kadawua tultuduro loktu ganagǝnyi shiga gozǝ.
P11	Daji adǝn, Ngwalimiye fero karamadǝga gozǝ fatoro na Maliye walgatǝ. Karǝgǝnzǝ kǝjiaro kuru Ngwalimiro wono, "Nyi yagana ngǝlama." Askǝrngǝna musko feronyi karamaibebe nzasaro." @@"Ya yanigana, gǝratǝnǝm-a karǝgǝ kuttanǝm-aro kanadi gone," wono Ngwalimiye.
P12	Yimdǝn sǝta, Ngwalimiye gadero awowa yanzǝgana gozǝnyi. Kurur shiye wande yanzǝgana sǝtagǝrazǝgәnyiro yakkin gǝnazǝ. @@Ngwalimiye awo lokturo bannazǝnadǝ liitaye matonzǝ gǝjaja kura kawua adǝ tulzәnadә takcia. Shiye nyagowo wande kazәyi adǝro waltǝ kǝlanzǝga kolzǝnyiro.

images:

illustrations/pages/25399.png
illustrations/pages/25393.png
illustrations/pages/25394.png
illustrations/pages/25395.png
illustrations/pages/25396.png
illustrations/pages/25398.png
illustrations/pages/25397.png
illustrations/pages/25399.png
illustrations/pages/25400.png
illustrations/pages/25401.png
illustrations/pages/25402.png
illustrations/pages/25403.png
illustrations/pages/25404.png

translations:

Amharic (Translation)	አቤልና የእህቱ አሻንጉሊት	id=21583
Amharic (Translation)	አቤልና የእህቱ አሻንጉሊት	id=21585
English (Original)	Abel and his sister's doll	id=21513
English (Adaptation)	(Colour-in) Abel and his sister's doll	id=21518
French (Translation)	Abel et la poupée de sa sœur	id=33148
Khoekhoegowab (Translation)	Abeli tsî ǃgâsas di popis tsîra xa	id=24666
Kinyarwanda (Translation)	igikinisho cya mushiki wa Abeli	id=23375
Luganda (Translation)	Abelli ne dolle ya mwanyinaze	id=23013
Lugwere (Translation)	abel ne ekidole ekya mwonyoko weh	id=23826
Lusoga (Translation)	Aberi ni dole wa mwaninha	id=24879
Lusoga (Translation)	Abeli ni doli wa'mwanhinha	id=31009
Oshikwanyama (Translation)	Abel nokapopifa kamumwaina	id=24148
Oshindonga (Translation)	Abel nokapopitha koka mwaina kadhona ke	id=23906
Otjiherero (Translation)	Abel no mbopi jomute kue	id=24176
Rukwangali (Translation)	Abel nosipopisa sampanzendi	id=31496
Runyankore (Translation)	Abeeri Na Dolle Ya  Mwine Nyina	id=24026
Sepedi (Translation)	Abele le mpopi wa sesi wa gagwe	id=33457
Sesotho (South Africa) (Translation)	Abele le popo ya ausi wa hae Palesa	id=33369
Siswati (Translation)	Abel namdoli wadzadzewabo	id=33394
