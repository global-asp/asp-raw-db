url:	http://africanstorybook.org/reader.php?id=18215&d=0&a=1
id:	18215
title:	Magozwe
author:	Chief A-R. Adam (OLE Ghana)
artist:	Wiehan de Jager
lang:	Gonja
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/18215.png
desc:	Kebia ko nɛ e ya tu kebɔrbi so be mbia a wɔ kebɔrbi so. Nɛ kananɛ e fara a charga

page_text:

P1	Kadegboŋ nɛ baa tre Nairobi na,  to nɛ mbia nɛ b shin nde wɔfɔ a maŋ kɔ benawuraana ndoŋ na be katuŋ wɔ. Mbia na shi nde wɔfɔ nɛ bumo kurgepoaan bee keni bumo so nɛnɛ na,  to nna m ba kaa wɔ ndoŋ. B baa wɔtɔ nna a jo karɛcha kama be kusɔ nɛ k beeŋ tu bumo nɛ b sɔ kumo loŋ. Kachipurdidi,  awo ko to nɛ mbia na di ŋ koso a bɔɔ bumo be alan. Ŋkpal awo so nɛ baa kpa edɛ n wɔtɔ epi nɛ b fuge n nase na to a wɔl. Katuŋ na to be mbia na be eko e daa la Magozwe. Mo e daa la bumo to be kabibi.
P2	Magozwe daa la nfɛ anyɔ nawule nna nɛ mo tuto nɛ mo nio wu. Ndoŋ nna nɛ e ya kaa wɔ mo wupa kutɔ. Kanyɛn ere be sheŋ daa maŋ wɔ kebia na to. E daa maa shin nɛ Magozwe bee ji a mɔɛ. Ama e daa shin nna nɛ e bee shuŋ ashuŋ kpakpaso nɛ a chɔ mo so.
P3	Magozwe daŋ baŋ fubel ŋko ŋ kaŋɛ kusɔ ko a laŋɛ kushuŋ na be kaplɛso malɛ mo wupa na daa bri mo nna. Kacha ko nɛ Magozwe bishi fanɛ e beeŋ tiŋ n nya ekpa n yɔ sukuu a,  nɛ mo wupa bri mo nna nseŋ kaŋɛ,  "Manɛ nɛ fo zuku ere beeŋ tiŋ ŋ koya."  Magozwe ka ji le be awurfoŋ nfɛ asa nɛ e shile mo wupa na kutɔ. E daŋ ya kaa na kadegboŋ to be kebɔrbi so nna.
P4	Kebɔrbi so be kebaawɔtɔ daa du kpakpa ga nɛ mbia na bee wora wahala pɔɛŋ nsaa nya kacha kama be kusɔjiso. Saŋko epushi bee pɛ bumo nna,  saŋko malɛ baa bri bumo nna,  nɛ b baa lɔ,  esa kama maa chɛ bumo to. Amanshɛrbi nɛ baa nya ashi kebaa kule to,  ŋko kebaa tise eruba nɛ abɛlso a fa to nawule e baa la bumo. Kebaawɔtɔ daa ki kpakpa nna a ti so ŋkpal loŋ be mbia be ntuŋana ka bee tu abar a kɔ a fin kakpa nɛ baaŋ ba wɔ so so.
P5	Kacha ko nɛ Magozwe ya kaa tise asɔ kemuni so,  nseŋ wu buuku dradra kpɛto so ko. Ndoŋ nna nɛ e ta kumo ŋ kpara kumo be eyurpi na nseŋ ta kumo n wɔtɔ mbe bɔtɛ to. Yili kamoncha,  karecha kikɛ e beeŋ ta buuku na ŋ keni kumo to be efoto na. Ŋkpal manɛ so e daŋ maaŋ tiŋ ŋ kraŋ kumo be nsibɛ na.
P6	Efoto na daa ji kebia ko nɛ e daŋ ŋ ki aduple farpo be asheŋ nna. Ndoŋ nna nɛ Magozwe fara a ku keki aduple farpo be edare saŋkikɛ. Saŋko,  e bee kaa fɛ nna fanɛ mo e la buuku na to be kebia na.
P7	Kacha ko awo ko to nɛ Magozwe ya kaa yil ekpakar a kule. Ndoŋ nna nɛ kanyɛn ko ba mo kutɔ m ba kaŋɛ,  "Hɛloo,  ma e la Thomas. Mee shuŋ m mata nfe nna,  kakpa nɛ feeŋ tiŋ n nya kusɔ ko ŋ ji." Kumo be kaman nɛ e teŋi enɔ ŋ ŋini lank o nɛ b nyɔɔ kachunɔnyifu nɛ kumo be echenshi la bruu,  nseŋ kaŋɛ,  "Mee fɛ nna fanɛ fo yɔ ndoŋ n ya ji kusɔ ko?"  Nɛ Magozwe keni kanyɛn na nseŋ kilgi ŋ keni lan ŋ kaŋɛ,  "Ashere," kumo be kaman nɛ e kilgi n choŋ.
P8	Yili loŋ be saŋɛ na,  nɛ nɛ mbia nɛ b maŋ kɔ epe na nɛ Thomas deŋ nsaa wu abar saŋkikɛ. Thomas bee sha kebaa tu basa a bir bare nna ga,  fɔŋfɔŋ mbia nɛ b wɔ kebɔrbi so na. E daa sha kebaanu basa be kebaawɔtɔ be asheŋ nna. E daŋ pre kenishi nna n wɔtɔ kusɔ nɛ e bee wora na to ga. Mo alɛ maa wu mbe kumu ŋko a fɛl basa. Ndoŋ nna nɛ mbia na be beko fara a yɔ lan nɛ b nyɔɔ kachunɔnyifu ɛ bruu na to n ya kaa ji kapaso.
P9	Magozwe daa tase ekpakar nna a keni mbe buuku na to be efoto nɛ Thomas ba chena m mata mo nseŋ bishi.  "Manɛ be asheŋ nɛ keblɔmbi ere bee malga?" Nɛ Magozwe kaŋɛ,  "K bee malga kebia ko nɛ e bee sha fanɛ e ki aduple farpo be asheŋ nna." Nɛ Thomas bishi,  "Kebia na be ketre a?" Nɛ Magozwenya manaŋ ŋ kaŋɛ,  "M maŋ nyi. M maaŋ tiŋ ŋ kraŋ."
P10	Kumo be kaman nɛ Magozwe fara a kaŋɛ Thomas mo gbaga be kebaawɔtɔ be asheŋ. Mo wupana nɛ kananɛ eshile mo be asheŋ e daa la. Thomas daŋ maŋ malga ga,  mo alɛ daŋ maŋ kaŋɛ Magozwe kusɔ nɛ kedaga fanɛ e wora,  E daa kaŋ kusoe nna a nu kusɔ nɛ e bee kaŋɛ na. Saŋɛ ko baa kaa wɔ chenshi bru be lan na to nna a ji nsaa malga.
P11	Magozwe be kafɛ kudusopo be kakurgeacha,  nɛ Thomas sa mo buuku pɔpor. Buuku na daa malga kdebi ko to be kebia ko nɛ e daŋ ŋ ki bɔll ŋmɛapo gboŋ be asheŋ nna. Saŋɛ damta nɛ Thomas kraŋ buuku na ŋ ŋini Magozwe. Kacha ko nɛ e kaŋɛ mo le,  "Mee fɛ nna fanɛ saŋɛ fo nɛ fo yɔ sukuu n ya koya kakraŋ. Nuso nɛ fee fɛ?"  Thomas daŋ kaŋɛ nna fanɛ e nyi kakpa ko nɛ mbia beeŋ tiŋ n ya kaa wɔ,  a yɔ sukuu.
P12	Ndoŋ nna nɛ Magozwe fara a fɛ kakpa pɔpor na,  nɛ sukuu be keyɔ be asheŋ. Nɛ kusɔ nɛ mo wupa kaŋɛ mo fanɛ zuku e la mo,  nɛ e maaŋ tiŋ koya sheŋ na kaa la kashenteŋ a? Ŋko nɛ b ka yaa kaa biri mo ashi kakpa pɔpor na a? Nɛ kufu pɛ mo nɛ e fɛ le,  "Ashere ma kebaawɔ kebɔrbi so ere bɔ."
P13	Ndoŋ nna nɛ e kaŋɛ Thomas kusɔ nɛ k bee tɔrɔ mo. Nɛ Thomas leŋ mo to saŋɛ damta fanɛ kakpa pɔpor na be kebaawɔtɔ beeŋ ba bɔ kakpa nɛ e wɔ na.
P14	Nɛ Magozwe lar n yɔ lan pɔtɛ nɛ kumo be chenshi la kefitiri bumbuŋ na to. Mo nɛ mbia anyɔ ko e daa wɔ ebu to ashi ndoŋ. Bumo kikɛ daa la mbia kudu nna n ta Auntie Cissy nɛ mo kul nɛ njɔnɔ asa,  nɛ jiblaŋ,  nɛ kaboe chɛrso ko ashi lan na to.
P15	Magozwe ka fara sukuu k daa du kpakpa nna ga. K daŋ daga fanɛ e baa nyi asɔ damta. Saŋɛ damta e daa sha keyige nna. Ama mo alɛ daa fɛ aduple farpo na nɛ bɔll ŋmɛapo na be asheŋ nna. Nseŋ kpal bumo so,  a maŋ yige.
P16	Kacha ko nɛ Magozwe tase kefitiri bumbuŋ be chenshi be lan na be epunto a kraŋ nɛ Thomas ba chena m mata mo nseŋ bishi,  "Manɛ be asheŋ nɛ keblɔmbi na bee ji?"  Nɛ Magozwe kaŋɛ,  "K bee ji kebia ko nɛ e ki eŋinipo be asheŋ nna." Nɛ Thomas bishi,  "Kebia na be ketere a?" Nɛ Magozwe mushe ŋ kaŋɛ,  "Mbe ketere e la Magozwe."

images:

illustrations/pages/12937.png
illustrations/pages/12931.png
illustrations/pages/12932.png
illustrations/pages/12933.png
illustrations/pages/12935.png
illustrations/pages/12936.png
illustrations/pages/12937.png
illustrations/pages/12938.png
illustrations/pages/12939.png
illustrations/pages/12940.png
illustrations/pages/12941.png
illustrations/pages/12942.png
illustrations/pages/12943.png
illustrations/pages/12944.png
illustrations/pages/12945.png
illustrations/pages/12946.png
illustrations/pages/12947.png

translations:

Afrikaans (Translation)	Magozwe	id=20078
Akuapem Twi (Translation)	Magozwe	id=18463
Asante Twi (Translation)	Magozwe	id=18280
ChiTonga (Translation)	Magozwe	id=18653
CiNyanja (Translation)	Magozwe	id=18671
Dagaare (Translation)	Magozwe	id=17775
Dagbani/Dagbanli (Translation)	Magozwe	id=18162
Dangme (Translation)	Mokasa	id=18302
English (Original)	Magozwe	id=13213
Ewe (Translation)	Magozwe	id=18184
Fante (Translation)	Magozwe	id=18493
French (Translation)	Magozwe	id=13768
Ga (Translation)	Ankamafio	id=18337
IciBemba (Translation)	Magozwe	id=18676
isiXhosa (Translation)	Umagozwe	id=14127
isiZulu (Translation)	Mhlaba Ngiyakuhlonipha	id=15051
Kasem (Translation)	Magozwe	id=18229
Kiswahili (Translation)	Magozwe	id=13214
Kiswahili (Adaptation)	Magozwe	id=18330
Kiswahili (Adaptation)	Magozwe	id=19360
Mampruli (Translation)	Magozwe	id=19322
Nzema (Translation)	Magozwe	id=18429
Portuguese (Translation)	Magozwe	id=17034
Sepedi (Translation)	Magozwe	id=18159
Sesotho (S.Africa) (Translation)	Magozwe	id=14512
Setswana (Translation)	Magozwe	id=14888
SiLozi (Translation)	Magozwe	id=18742
Tshivenda (Translation)	Magozwe	id=14794
Xitsonga (Translation)	Mahewu	id=14524
