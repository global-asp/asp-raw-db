url:	http://africanstorybook.org/reader.php?id=11600&d=0&a=1
id:	11600
title:	Intare N'isatura
author:	Magnus Intwali
artist:	Wiehan de Jager
lang:	Kinyarwanda
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/11600.png
desc:	Warthog frees Lion from a hunter’s trap. What does Lion do in return?

page_text:

P1	Kera habayeho intare,  Ikaba inkazi cyane kandi ibindi bikoko byose biyitinya. Yahigaga ibindi bisimba ikabirya. Umunsi umwe,  igihe yariri guhiga ishaka icyo isamura,  ifatwa mu mutego.
P2	Imaze gufatwa mu mutego,  intare iratontoma,  iratontoma,  kuko yababaraga cyane. Irakurura,  irakurura n'imbaraga zayo zose ishaka kwikura mu mutego. Uko yakururaga umutego,  niko umutego warushagaho kuyikanyaga. Intare irananirwa,  kandi irushaho kuribwa ukuguru, . Igezaho, irekeraho gushikuza umutego.
P3	Iminsi irashira indi irataha,  intare iryamye ku zuba aho umutego wayifatiye. Ishonje,  yarishwe n'inyota. Ibura uwahanyura ngo ayitabare. Igenda irushaho kuremba. Itakaza ikizere iribwira iti,  "Byarangiye,  ndicirwa n'inzara n'inyota muri uyu mutego."
P4	Umunsi umwe,  intare yumva urusaku ruturuka mu gihuru cyari hafi aho. Itegamatwi,  irahaguruka irebayo. Ibona isatura n'umugore wayo, n'abana bayo,  baganira,  baseka,  bishimye. Umuryango w'isatura wari ugiye ku mugezi kwica inyota no gukina mu mazi,  mbere yuko izuba ricana cyane.
P5	Intare irahamagara itakamba cyane igira iti, "Satura!Satura! Mbabarira untabare,  mfasha unkure muri uyu mutego!" Isatura irayisubiza iti,  "Reka! Reka! Uri umugome birazwi! Wahita udusamura nge n'umuryango wange ndamutse ngukuyemo!"
P6	Isatura irebye uko intare imerewe,  iyigirira impuhwe,  irayibwira iti,  "Birababaje kukubona ubabara, kandi ushonje bene aka kageni." Nuko isatura ikubita ihembe ryayo muri wa mutego iba ikuyemo intare. Isatura iba ikijije intare ityo.
P7	Intare irayishima cyane! Irayibwira iti, "Urakoze cyane,  kuva uyu munsi,  tubaye inshuti. Reka ngende,  nsange umuryango wange." "Genda amahoro nshuti." Isatura,  yasigaye yishimye kuko yari igiranye ubucuti n'intare. Iribwira iti,  "Umuryango wange ntuzongera kwiruka uhunga intare ukundi!"
P8	Nuko intare iragenda,  icumbagira,  inaniwe,  kandi ishonje cyane. Itararenga umutaru,  iba ibonye abana b'isatura bakina mu byondo. Iribwira iti,  "Uyu munsi ni umunsi w'imigisha gusa gusa!"
P9	Intare ibwira isatura iti" Satura nshuti yange,  urabizi ko namaze iminsi itari mikeya mu mutego,  ntarya,  kandi,  nta mbaraga zo guhiga mfite. None,  wampaye umwana wawe umwe nkamurya? " Isatura iba iguye mu kantu,  iratangara cyane,  irayibaza iti,  "Nagukijije umutego,  none ushaka kundira abana koko?"
P10	Intare irayisubiza irakaye cyane iti,  "Mbabarira cyane nshuti yange,  inzara yenda kumpitana. Nubwo bwose nacitse intege,  nkurusha imbaraga!" Intare ifungura umunywa,  yereka isatura imikaka yayo,  iratontoma iyibwira iti, "Niba udashaka kumpa umwe mu bana bawe ngo murye,  nge ndamwiha!"
P11	Isatura yari izi neza ko idafite imbaraga zo kurwana n'intare,  kandi ko itashoboraga kurinda umuryango wayo imbere y'intare. Irayisubiza iti,  "Ntakibazo,  ndaguha umwana wange umurye. Ariko,  ndagira ngo ubanze unyereke uko wafashwe muri uriya mutego,  kugira ngo nzashobore gutabara n'izindi ntare zizafatwamo."
P12	Intare,  yitekererezaga uburyohe bw'umwana w'isatura! Iremera,  isubira kuri wa mutego,  icengezamo akaguru,  yereka isatura uko umutego wayifashe.
P13	Igicengezamo ukuguru,  isatura ihita ikurura wa mutego,  ukanyaga akaguru k'intare! Intare iratabaza iti "Ororororo! " Isatura irishima cyane ibwira intare iti, "Ndagushoboye! Ongera wicirwe n'inzara n'inyota muri uyu mutego! Ndebe niba iyo mikaka n'ayo majanja wankangishaga biragukiza!"
P14	Isatura ihita ihamagara abana bayo ibaburira mu ijwi riranguruye igira iti"Mwiruke! Mwiruke! Muhunge!" Umugore w'isatura nawe yungamo ati," Mwiruke muzamuye imirizo kugira ngo so amenye aho mugeze!" Utwana turiruka n'ingufu zatwo zose turengera mu gihuru.
P15	Intare itakambira isatura igira iti" Satura mbabarira umfashe! Ndakora icyo ushaka cyose nuramuka unkuye muri uyu mutego." Isatura nayo irayisubiza iti," Reka genda wa mugome we! Sinzongera kukugirira ikizere! Ahubwo ndaburira n'ibindi bisimba byose ntihagire ugutabare kuku uri umuhemu!"
P16	Nuko isatura ibona utwana twayo twiruka dukurikiranye na nyina,  tuzamuye imirizo kugira ngo isatura itubone. Nuko nayo iriruka isanga umuryango wayo. Nuko umuryango wose urahunga. Kuva icyo gihe,  Amasatura yiruka azamuye imirizo kugira ngo andi masatura amenye ko afite umutekano. Singe wahera!

images:

illustrations/pages/9518.png
illustrations/pages/9515.png
illustrations/pages/9514.png
illustrations/pages/9513.png
illustrations/pages/9516.png
illustrations/pages/9518.png
illustrations/pages/9517.png
illustrations/pages/9519.png
illustrations/pages/10193.png
illustrations/pages/9520.png
illustrations/pages/9525.png
illustrations/pages/9530.png
illustrations/pages/9534.png
illustrations/pages/9531.png
illustrations/pages/9532.png
illustrations/pages/9533.png
illustrations/pages/9535.png

translations:

French (Translation)	Le Lion Et Warthog	id=12661
Kiswahili (Translation)	Simba Na Ngiri	id=12699
Ng’aturkana (Translation)	Eng'atuny Ka Eputir	id=12688
Oluwanga (Translation)	Italanyi Nende Injiri	id=12957
Portuguese (Translation)	Leão E Facoquero	id=16659
Rutooro (Translation)	Entale N’Engiri	id=14928
Setswana (Translation)	Tau Le Kolobe Ya Naga	id=14956
siSwati (Translation)	Libhubesi Nengulube Yesiganga	id=13075
