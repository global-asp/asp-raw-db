url:	http://africanstorybook.org/reader.php?id=19386&d=0&a=1
id:	19386
title:	Jambazi
author:	Susan Kavaya
artist:	Jacob Kono
lang:	Kiswahili
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/19386.png
desc:	Hadithi ya kitamaduni kuhusu hatari za kuwa mfanya biashara na ufahamu wa mtawala ambaye anamnasa muuaji katika kijiji chake.

page_text:

P1	Siku hizo,  kulikuwa na wafanya biashara waliokwenda kila mahali. Walisafiri wakati wa baridi na wakati wa joto. Walivuka milima,  majangwa na sehemu za misitu huku wakiuza na kununua vitu. Wafanya biashara hawa walikuwa waangalifu sana waliposafiri. Walikuwa wanawaogopa majambazi kwa hivyo walitembea katika vikundi.
P2	Mfanya biashara mmoja hakuweza kupata kikundi kwa hivyo,  aliamua kwenda peke yake. Alikutana na jambazi akawa na hofu. Jambazi alimwuliza,  "Wewe ni nani?" Alijibu,  "Mimi ni mfanya biashara." "Uko peke yako?" "Ah,  marafiki zangu wako nyuma,  lakini sasa niko peke yangu."
P3	Wakati huo,  mfanya biashara mwingine alikuwa anakuja kutoka nyuma yao. Alijificha vichakani na kutazama kwa hofu. Jambazi alimwua mfanya biashara wa kwanza na kumzika. Mfanya biashara wa pili aliwaza,  "Je,  nitawezaje kuendelea na safari yangu? Yaliyompata mwenzangu yatanitendekea mimi pia." Aliogopa kuvuka,  kwa hivyo alibaki mahali hapo kwa muda. Baadaye,  aliwaza,  "Siwezi kuendelea kukaa hapa milele. Lazima niendelee na safari yangu."
P4	Alipita mahali ambapo jambazi alikuwa amemwua mfanya biashara wa kwanza. Alifika kijijini akiwa amehuzunika sana. Hakuweza kutabasamu wala kuzungumza na watu. Watu walimwuliza,  "Mfanya biashara,  ulikuwa mtu mchangamfu,  lakini sasa umehuzunika. Kwa nini?"  "Nimechoka na ninahisi kiu," alisema.
P5	Alishinda usiku wote hapo kijijini. Siku iliyofuata,  aliendelea na safari. Watu walizidi kumwuliza,  "Je,  unasumbuliwa na nini?" Alijiuliza,  "Je,  niwaambie au la?" Mwishowe,  aliamua kuwaambia.
P6	Alimaliza kuwaambia hadithi. Wanakijiji walijua kuwa jambazi alitoka kijiji chao. Walisema,  "Ni vibaya sana kitu kama hiki kutendeka hapa. Tutajaribu kujua aliyeuawa ni nani." Lakini,  hawakusema lolote kuhusu jambazi.
P7	Mfanya biashara yule aliwaambia wanakijiji wakiwa barabarani,  "Nilimuona mtu akimzika mtu mwengine. Sikujua aliyezikwa alikuwa nani wala jambazi alikuwa nani. Sitawahi kurudi mahali hapa kamwe."
P8	Mfalme wa kijiji alisikia jinsi wafanya biashara walikuwa wakiuawa na kuzikwa na  majambazi. Alihuzunika. "Je,  majambazi wanawezaje kuwafanyia wafanya biashara hivi katika milki yangu?" Alitafuta njia ya kusuluhisha tatizo hili. "Nitajaribu kuwashika kwa kupanga sherehe na kuwaita watu wote waje pamoja."
P9	Mfalme alipendwa sana na watu wake. Aliwapangia sherehe wakulima,  makasisi na kila mtu kijijini. Wote walikula,  wakanywa na kujifurahisha. Mfalme alisimama na kusema,  "Binti yangu ni mgonjwa. Dawa ya pekee ambayo inaweza kumponya ni ndimu inayomea karibu na mto,  kwenye msitu usiokuwa na baridi na ambapo binadamu hawaishi. Je,  kuna yeyote kati yenu anayeweza kuniletea ndimu hii?"
P10	Kila mtu aliwaza,  "Je,  ninaweza kupata wapi ndimu aina hiyo?"  Hawakusema chochote. Hata hivyo,  jambazi alisimama haraka na kusema,  "Mheshimiwa,  nitakuletea ndimu hiyo,  lakini nipe muda wa wiki mbili."
P11	Jambazi alikwenda moja kwa moja mpaka mahali alipomzika mfanya biashara wa kwanza kwa sababu ndimu aliyotaka mtawala wake ilikuwa hapo. Alikimbilia kuipata kabla mtu mwingine kufanya hivyo. Aliweka vitita viwili vya ndimu kwenye mfuko akakimbia kukutana na mtawala.
P12	Baada ya siku mbili au tatu za kungoja kwenye milango alikubaliwa kumwona mfalme. Alisema,  "Niko tayari kutimiza mahitaji yako. Nimekuletea ulichokitaka. Tafadhali kipokee." Mfalme alisema,  "Nimefurahi umekileta nilichotaka. Ningependa unipe mbele ya watu wengi."
P13	Mfalme aliwaita watu kutoka kijijini kufika ikulu yake. Walipokuwa wanakula na kunywa,  alisema,  "Mtu huyu ametimiza ahadi yake kama mlivyosikia. Alisema ataleta tunda nililohitaji na amelipata. Ningependa kupokea zawadi hii kubwa mbele yenu nyote."
P14	Watu walifikiri kuwa jambazi angepata zawadi ya pesa. Walimwonea wivu. Walishangaa jinsi alipata matunda hayo ya pekee. Jambazi aliufungua mfuko wake ili kumpatia mfalme ndimu mbili. Alipozitoa mfukoni,  zilikuwa ndimu mbili,  lakini alipomkabidhi mfalme,  zilibadilika na kuwa mafuvu mawili ya vichwa vya binadamu.
P15	Hili lilipofanyika,  watu wote walikasirika na jambazi akapigwa na butwaa. Mfalme alitabasamu. Alikuwa ametamani kwa muda mrefu majambazi kukoma kuwaua watu wake. Alitaka vitendo vyao viovu kujulikana kwa kila mtu. Alikuwa ameomba akisema,  "Tafadhali,  nionyeshe jambazi ni nani?"
P16	Siku hiyo,  Mungu wake alimwonyesha walipokuwa wakisherehekea. Alijua mtu huyo alikuwa muuaji. Alitoa amri kwa watu wake kumtia gerezani.

images:

illustrations/pages/17600.png
illustrations/pages/17597.png
illustrations/pages/17598.png
illustrations/pages/17599.png
illustrations/pages/17600.png
illustrations/pages/17601.png
illustrations/pages/17602.png
illustrations/pages/17603.png
illustrations/pages/17604.png
illustrations/pages/17605.png
illustrations/pages/17606.png
illustrations/pages/17607.png
illustrations/pages/17608.png
illustrations/pages/17609.png
illustrations/pages/17610.png
illustrations/pages/17611.png
illustrations/pages/17612.png

translations:

Afaan Oromo (Translation)	Samtuu	id=17768
English (Original)	The Bandit	id=17757
