url:	http://africanstorybook.org/reader.php?id=18616&d=0&a=1
id:	18616
title:	Omulirano Eweefe
author:	Bukheye Mulongo Christopher
artist:	Rob Owen, Jacob Kono, Jesse Breytenbach, Vusi Malindi, Chris and one
lang:	Lunyole
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/18616.png
desc:	Amago gali ne mirilano edatu

page_text:

P1	Humulirano ewefeeyo eriyo ebidaala ebyenjabulo bidatu ebituliriheene. Mu bidaala ebyo mulimo ebisangasa ate ebindi nibitasangaasa era ni bye ŋuunyisa. Era mu bidaala ebyo ŋaliŋo ebi huholagana ninabyo n'ebihutaholagana ninabyo.
P2	Mu bidaala ebyo ebitulireene mulimo ehidaala hirala omutaŋwa huguhulana. Mu hidaala ehyo sibwira ni bataduheene oba ohusoola. Ŋaliŋo olu baŋuuna huŋuuna ohusoola. Lulala omusinde gahubba omuhasi wuwe gamubbwagamo ameeno.Ŋahani omuhasi wuwe oyo nje wamabbongo era nje mapengo.
P3	Omulirano guno siguholaganihiha  ni nagwo.
P4	Ate huluuyi olundi eriyo ehidaala omuli omwana owageene ohusoma. Omwana oyo geŋaaye omulimo ogw'ohuhumiranga abaatu emityere jaawe mwirungu.
P5	Omwana oyo ebiitu bya muhehera. Bya muhehera biitye? Lulala n'ali huhuuma omutyere mwirungu,  etemu yamuluma. Ehy'ekabi endaŋi ŋaaliŋo abamuyeeda bamudunda bamuŋira engo abengo bamuganga gaaŋona.
P6	Ni gaŋona nindi olundi gaali atiina mwirungu humulimo gugwe ogw'ohuhuuma omutyere nga gagaana ogutemu mungira. Ogutemu ogwo gwa mubbinga gagamayo engo.
P7	Nindi olundi aba atiina mwirungu ng'era gagaana ogutemu nago nga nindi gumubbinga era hulwo gaŋonera mbiro. Ohuŋwa hulwo omwana oyo gahanda gaŋwa huby'ohuhuuma enyuni humityere j'abaatu. Omulirano omuŋwa omwana oyo gwosi si huholagana ni nagwo.
P8	Nga ko huba n'omulirano ogundi huluuyi lula. Ogwo ngogu huholagana ninagwo obulaŋi oweene. Abaatu bomu hidaala hino basangaafu beene ate baŋayi. Baholagana n'abemirirano era hiisi ehihuba ni hwenda eyi bali huhisuna. Boosi ŋanabaŋo ehibenda eyihuli bahisuna. Kale ohwo pohuŋwa ehibaloma baati: "Omulirano oguŋaya nj'omulirano omulaŋi."

images:

illustrations/pages/17223.png
illustrations/pages/17222.png
illustrations/pages/18604.png
illustrations/pages/18376.png
illustrations/pages/18389.png
illustrations/pages/18617.png
illustrations/pages/18618.png
illustrations/pages/10763.png
illustrations/pages/17666.png

translations:

