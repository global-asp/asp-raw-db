url:	http://africanstorybook.org/reader.php?id=16511&d=0&a=1
id:	16511
title:	Yehlukaniselanani Ngobuqotho!
author:	Lindiwe Tshabalala
artist:	Magriet Brink and Leo Daly
lang:	isiZulu
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/16511.png
desc:	Udaba lwezibalo mayelana nokubaluleka kokwahlukaniselana. Ingabe izingane zizokwazi ukwehlukaniselana ngokulinganayo?

page_text:

P1	UMgqibelo ekuseni,  ilanga libalele epulazini. UMaya,  uDuksie kanye noDoobie basiza umama K kwisivande sakhe semifino. Abantwana basebenza imini yonke. Bagubhela umanyolo enhlabathini. Bayahlakula futhi bayanisela. Babe sebevuna okuvuthiweyo nosekulungele ukuvunwa. Namhlanje enye nenye yalezizingane izozithathela amajikijolo,  imifino kanye nezaqathe uma sekuyiwa ekhaya.
P2	Umama K uyazitenda njalo lezizingane ngokumsiza kwazo. Kwesinye isikhathi kuba amakhekhe,  ushokoledi noma ke azithengele amaswidi amade abukeka njengezinyoka. Kwesinye isikhathi kuba ama habhula,  ama pheya noma ama orintshi. Umama K unomthetho owodwa vo: "Yehlukaniselanani ngobuqotho." Izingane ziyazi ukuthi kufanele zehlukaniselane lezizipho ngokulinganayo,  ukuze zonke zithole okulingana nokomunye.
P3	Namhlanje umama K ubhake ikhekhe eliyindilinga lamajikijolo elihlotshiswe ngoshukela obomvana wamakhekhe kanye nokusamajikijolo okuphuma engadini yakhe. Izingane zilindele ukutendwa etshanini. "Thathani-ke!" umama K emoyizela. "Kodwa ningawukhohlwa umthetho,  wonke umuntu kufanele athole okufanayo. Nehlukaniselane ngobuqotho! Ningalwi!"
P4	UMaya uyena othola ithuba lokuqala lokwaba ikhekhe. Usebenzisa umese ukubeka imigqanyana emincanyana phezu kukashukela wokubhaka. Abanye bambukele. Akalisiki ikhekhe okwamanje. Kudingeka ukuba abanye basho kuqala ukuthi bayavumelana,  nokuthi indlela asika ngayo inobuqotho. "Ngicabanga ukuthi ngizolisika kabili ukuya ezansi ngalendlela. Manje ke sinezingcezu ezintathu,  zonke ziyafana!" uMaya uyabakhombisa.
P5	"Lutho!" kusho uDuksie,  "leli eliphakathi nendawo likhulu kakhulu!" No Doobie naye unikina ikhanda. UMaya uyahleka ephakamisa amahlombe,  ube esecela ukuba uDuksie azame.
P6	"Letha! Nginikeze umese,  ngizoyenza mina. Ilula kabi!" egida uDuksie. Uqala ngokuhlikihla umdwebo owenziwe wuMaya eshukeleni wekhekhe,  usesuka lapho ukhotha iminwe.
P7	Usesuka lapho usika kanye umugqa ogamanxayo nomunye owehlayo. Niyabona,  ngenze izingcezu ezintathu. "Ayinabuqotho-ke leyo!" kumemeza uMaya no Doobie kanye kanye.
P8	"Yehlukanisa ngobuqotho! Lezizingcezu kufanele zilingane futhi zibumbeke ngokufanayo," kongeza uDoobie. "Yini ungazami wena Doobie,  qhalaqhala?" kubhuqa uDuksie. "Ngiyafunga angeke ukwenze lokho."
P9	"Ngifisa sengathi ngabe lelikhekhe beliyisikwele noma ungxande,  bekuyobalula ukulisika," kusho uDoobie ejulile ngomcabango. "Noma mhlawumbe uma besibane sehlukaniselana lelikhekhe eliyindilinga bekuyobalula," kusho uMaya.
P10	Khona lapho! Seza isithombe engqondweni kaDoobie. Ubona isiliva elikhazimulayo lebheji engaphambi kwemoto enkulu ebomvu kayise. Njalo ngamaSonto usiza uyise ukugeza imoto enkulu,  futhi nokucwebezelisa ibheji. "Ngiyitholile! Ngiyitholile! Ngiyakwazi ukwenza lento!" kumemeza uDoobie.
P11	Uqala ngokusebenzisa umese ukususa imigqa kaDuksie kushukela wokubhaka. Usesuka ebhala kancane imigqana emithathu ekhekheni. Ifana ncamashi nebheji esemotweni enkulu kayise,  inezingcezu ezintathu ezilinganayo.
P12	"Ugcwele izimanga Doobie," kusho uDuksie ngomusa. "Uyisebenze kanjani?" kubuza uMaya UDoobie umoyizelela ngaphakathi. Okwamanje kuseyimfihlo yakhe. Uzokwazisa noyise emva kwesikhathi.
P13	Khona lapho aphume endlini yakhe umama K. Uphethe ithileyi elinezingilazi ezintathu zesiphuzo esibandayo samajikijolo. "Buka mama K! UDoobie uyitholile indlela yokusika ikhekhe izingcezu ezintathu ezilinganayo," uMaya uyamtshela. "Usebenzile Doobie,  izingcezu ezintathu ezilinganayo! Wehlukanise ngobuqotho. Ngiyaziqhenya ngani nonke. Manje ke sika ikhekhe,  niphuze ijuzi yenu. Sekuyisikhathi sokuya ekhaya."
P14	UMaya usika phezu kwemigqa kaDoobie emithathu ukuze enze izingcezu ezintathu ezilinganayo. Ngokuzijabulisa nje izingane zabeka izingcezu zazo zamakhekhe olunye phezu kolunye ukuze zibone ukuthi ziyalingana na.Â  Yebo ziyalingana!
P15	Zidla ikhekhe lazo futhi ziphuza nejuzi. Uyafika uyise kaDoobie esezolanda izingane,  uDoobie uyasubatha ukuyomhlangabeza. Ujahe ukutshela uyise ngokuthi imsize kangakanani ibheji yemoto yakhe enkulu ukuxazulula inkinga ebidida ikhanda.

images:

illustrations/pages/16497.png
illustrations/pages/16494.png
illustrations/pages/16495.png
illustrations/pages/16496.png
illustrations/pages/16497.png
illustrations/pages/16498.png
illustrations/pages/16499.png
illustrations/pages/16500.png
illustrations/pages/16501.png
illustrations/pages/16502.png
illustrations/pages/16503.png
illustrations/pages/16504.png
illustrations/pages/16505.png
illustrations/pages/16506.png
illustrations/pages/16507.png
illustrations/pages/16508.png
illustrations/pages/16509.png

translations:

English (Original)	Share It Fair!	id=16510
English (Adaptation)	Share It Fair!	id=16650
