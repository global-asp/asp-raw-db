url:	http://africanstorybook.org/reader.php?id=15403&d=0&a=1
id:	15403
title:	Adie Na Adhoch
author:	Christine Nyangate
artist:	Catherine Groenewald, Wiehan de Jager, Melany Pietersen, Alice Toich, Silva Afonso, Michael Omadi and Vusi Malindi
lang:	Kiswahili
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/15403.png
desc:	Hadithi kuhusu watoto wa wake wenza wawili.

page_text:

P1	Hapo zamani za kale palikuwa na mwanaume mmoja aliyekuwa na wake wawili. Wake zake walipata watoto wasichana wawili, Adie na Adhoch. Watoto hawa walipendana sana.
P2	Adie alikuwa mwenye bidii, mkarimu na mwenye nidhamu. Adhoch naye alikuwa mvivu, mchoyo na mtovu wa nidhamu.
P3	Adie alipendwa na walimu. Alipata zawadi nyingi kutokana na bidii yake.  Adhoch hakupata zawadi yoyote. Mamake Adhoch alimwonea wivu Adie.
P4	Mamake Adie aliugua na kufa. Adie hakupendwa na mamake wa kambo kama alivyopendwa na mamake mzazi.
P5	Adie alizifanya kazi zote za nyumbani. Hakuwa na wakati wa kujitayarisha kwenda shule. Adhoch alisoma na kucheza na wenzake.
P6	Hata hivyo Adie alifanya vyema katika masomo yake shuleni. Alipita mitihani yake na kuendelea kupata zawadi. Hili lilimkasirisha mamake Adhoch zaidi.
P7	Siku moja mamake Adhoch alimtaka Adie aende naye kuchota maji ziwani. Walipofika, mamake Adhoch alimwambia achote maji mbali na ukingo wa maji safi. Mawimbi yalimbeba Adie akazama.
P8	Mama alirudi nyumbani. Adhoch alimwuliza, "Mama,  Adie yuko wapi?" Mamake Adhoch alisema, "Anacheza na wenzake. Atakuja nyumbani baadaye."
P9	Jioni, Adhoch alienda kumtafuta dada yake. Alimwita,  "Adie! Uko wapi?" Adhoch akasikia sauti ikisema, "Niko ziwani. Mama alinizamisha."
P10	Adie aliingia majini akimwita dada yake. "Adie uko wapi?" Alisikia jibu kama lile la kwanza, "Niko majini,  mama alinizamisha."
P11	Adhoch aliingia majini naye akazama kama vile dada yake alivyozama.
P12	Mamake Adhoch alikuwa na huzuni sana. Alimpoteza Adhoch kwa sababu ya wivu. Alifanya kazi zote peke yake.

images:

illustrations/pages/14705.png
illustrations/pages/9066.png
illustrations/pages/13839.png
illustrations/pages/13843.png
illustrations/pages/13837.png
illustrations/pages/13838.png
illustrations/pages/8023.png
illustrations/pages/15112.png
illustrations/pages/13697.png
illustrations/pages/1099.png
illustrations/pages/1195.png
illustrations/pages/15112.png
illustrations/pages/15011.png

translations:

