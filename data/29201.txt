url:	https://africanstorybook.org/reader.php?id=29201&d=0&a=1
id:	29201
title:	EKITAASUUBIRWA!
author:	David  Bamukangwiire
artist:	Catherine Groenewald, Natalie Propa, Isaac Okwir, Kenneth Boyowa Okitikpi, Brian Wambi, Rob Owen, Laura Libertore, Alex Zablon and Wiehan de Jager
lang:	Lusoga
level:	Longer paragraphs
lic:	Creative Commons: Attribution 4.0
thumb:	https://africanstorybook.org/illustrations/covers/29201.png
desc:	Olufumo luno lugema ku musaadha eyasookera mu bughafu einho

page_text:

P1	Awo olwatuuka, ghaaliyo omusaadha omughafu einho aye nga alin'omukazi omulungi einho oti itungulu. Omusaadha ono gwebayetanga Mwavu, yali n'amakage kumpi n'olubiri lwa kyabazinga omulala
P2	Lwali lulala, abasaadha  ba kyabazinga batambulatambulamu okumanha ebifa mu lubiri ni kumpi nalwo. Bwebaali bakatambula bayagaana omukazi omulungi omunhugulufu, baatya inho olw'okuba nti omukazi afaanana atyo ateekwa kuba mu lubiri era nga muka kyabazinga. Olwamubuuza yaviira yabairamu ati aviira gha Mwavu era mukazighe
P3	Bairayo bakobera kyabazinga ebifiire mu lugendo lwaibwe era baamuloodhera n'ebigema ku  mukazi omulungi einho gwebaagaine ate nga muka musaadha wundi atali kyabazinga ono. Ekyo kyakuba kyabazinga ghala inho, era yaalagira baleete omukazi oyo ni musaadhaghe, Mwavu.
P4	Olwabaleeta mu lubiri, kyabazinga  yaasalira Mwavu gwa kufa olw'okuba yali n'omukazi omulungi atyo asinga ababe. Mwavu bweyeewozaaku, kyabazinga yaakoba ati aghazira ekyo aidha kwita mukazi. Mwavu yaakoba ati kale kibe kityo nga kyabazinga bwokobye aye bamale bampe omulambo gwa mukazi ghange. Kyabazinga yaalagira baita omukazi muka Mwavu era baagha iba omulambogwe yaaja nagwo
P5	Omusaadha ono Mwavu yaaja nga alira bwagegenga olwa mukazighe omulungi atyo okwitibwa mu maani ghagati. Bwe bwatuuka obwire nga buli kumpi kuca, Mwavu yabbeedha omulambo gwa mukazighe yaagutwala muluguudo emotoka mwedhibita yaagukiika mu luguudo,yaira munsiko kumpi agho,yeekweka.
P6	Ghaabita akaseera mpa ghekaaga, ebbaasi yaidha nga ebita mu luguudo olwo era omuvuzi waayo yeekanga inho era yaasibira ku mulambo aye tiyaguniinaku. Awo Mwavu yaava munsiko magu inho yaakuba empungu era bwalira ati mukazighe ebbaasi emubanze yaamwita. Omuvuzi gh'ebbaasi n'abasaabaze, baamwegairira abasonighe aye yaaloba nga akoba ayenda mukazighe nga mulamu nga bwabaire ab'ebbaasi baayongera okumwegairira.
P7	Olumaliira yakoba ati aidha kubasonigha singa waakiri bamugha bbaasi beene batambule baje era awo ghaidha kuba nga ezira abandha mwine kintu kyonakyona. Ab'ebbaasi baikiriza baagimugha baalumuka nabulumuke okuja olw'okutya. Mwavu yaaja n'ebbaasi nga yiye era yaaziika  mukazighe.
P8	Lwali era lulala kyabazinga yaawuliza ati eiyo omusaadha ali n'ekintu ekireeyiriri aye mbu bakityamamu abantu ghaire kamala, kyabatwala ghebaba benze. Era yaasindiikayo abasaadhabe baje babuulirize n'ani mwenekyo?, era kiki ekyo?. mbasonighe aye okubasonigha naabasaba bbaasi era bagimpa meeni naabasonigha. Mwavu yaabuuza kyabazinga ati "gheena oyenda okugifuna?" kyabazinga yairamu ati "yii". Mwavu yaagha kyabazinga amagezi yeena aite mukazighe gwasinga okugonza einho kuba ky
P9	Kyabazinga tiyaita mukazi gwasinga kugonza aye yaita gwasembayo okugonza ku basatu, yaatwala omulambo mu luguudo obwire yaalindira mu kasiko aye obwire bwonabwona ezira motoka eyabita mu luguudo olwo kuba abantu abandi baali bakitegeireku aye nga kyabazinga taidhi. Era kyabazinga yairayo nga munhiivu inho olwa Mwavu okumusughaba
P10	Olwatuuka mu lubirilwe, yaatuma abasaadhabe baje baleete Mwavu mangu inho. Yaamubuuza lwaki yamulimbye. Mwavu yamukoba ati oboneka tighaita mukazi gwosinga kugonza kyova tiyaliimu nkabi. Era yaamukoba nti ita gwosinga kugonza, bbaasi bwetaidhe onankola kyonayenda. Kyabazinga yaita omukazi owundi aye era owokubiri mu kugonzebwa tiyaita gwasinga kugonza, kuba tiyeesiga  bibino bya Mwavu. Yaatwala omulambo obwire mu luguudo nga bweyakola mu kusooka, aye abantu abandi baali bakit
P11	Kyabazinga olwatuuka mu lubirilwe, yaatuma abasaadhabe baje baleete Mwavu mu bwangu inho. Olwatuusa Mwavu kyabazinga tiyamwikiriza kwogera kintu kyonakyona ghaire, kuba yali amaze okumulimba. Mangu ago kyabazinga yaalagira baanaaliika Mwavu emiguwa ku mikono ni ku bigere, era baamusibaku agabaale agazito einho era kyabazinga yaalagira abasaadhabe ab'amaanhi eihno babiri baje bamusuule mu nnhandha aghali amaadhi amaghanvu einho.
P12	Era baamuta mu kikutiya, baaja okumusuulayo mu nnhandha. Aye abasaadha bano bwebaali balikuja ku nnhandha, baaduuba okuja okunhwamuuku era baaleka ekikutiya ekirimu Mwavu kungira baayawuka baje banhwemuuku meemale beyongereyo ku nnhandha.
P13	Nga abasaadha ba kyabazinga bakanhwamuuku, ghaaliyo omusaadha yali ava ku nnhandha kunhwesa nte dhe maadhi omusaadha ono yali aidi Mwavu, yaabona ekikutiya ekyenheenhia, yaatya inho, aye Mwavu yayogera ati totya, ninze Mwavu, era yaamukoba ati eriyo abatemu abalikutambula ku kyalo kuno nze n'okukoba omuntu yansiba yanta muno era abatemu naabawona.
P14	Omusaadha omwayi yaatya inho era Mwavu yamukoba ati bwoba gheena oyenda okubawona, nsimulula nze nkusibe nkute muno tibaidha kukubona. Omwayi ono yaagwa obusiru yaasibula Mwavu, era Mwavu yaamusiba yaaja n'ente dh'omwayi ono mbu adhimukuumirenga.
P15	Ghaabitawo akaseera kaneneku, abasaadha ba kyabazinga baali bali kutambulatambula nga bwebateranga okukola, baayagaana Mwavu n'ente enhingi einho. Baasooka kumulumuka kuba baali baidhi nti baagaine muzimugwe kuba beene mu bwongo bwaibwe baali baidhi nti Mwavu yasuulibwa mu nnhandha nte era yafa ira. Aye Mwavu yaabeeta era yaabakoba ati mutalumuka, era mutantya, kuba nze bwemwansuula mu nnhandha nafunayo bukombe buno, ente dhemuli kubona.
P16	Abasaadha bano bairayo mu lubiri era baaloodheraku kyabazinga ebibaire yebatambuliire. Kyabazinga yasooka kughakana bwebaamukobera bati Mwavu tiyafa,  mulamu era mu nnhandha yafunayo bukombe. Kyabazinga yaalagira baleete Mwavu mangu inho mu lubiri.
P17	Olwaleeta Mwavu n'entedhe, kyabazinga yamubuuza lwaki tiyafiira mu nnhandha yebamusuula. Mwavu yairamu ati mu nnhandha yebamusuula ezira kufa, aye eriyo bukombe obw'ebika kamala era mwene yalondaku bwa kuba na nte kamaali dhityo. Yaakoba kyabazinga ati gheena bwoba oyenda okudhifuna bakusibe nga bwebansiba, baje bakusuule mu nnhandha era oidha kufuna obukombe bwonayenda bwonabwona
P18	Aye kyabazinga yakoba ati Mwavu oyenda kundhita, nkwidhi oli mulimba inho. Mwavu yaakoba kyabazinga ati bwoba oghakana, tuma abasaadhabo begheesiga einho baje ku nnhandha babone obanga mu nnhandha ezira bantu, era bwebaba bazirayo, awo ananhooma kyendikukukoba. Awo kyabazinga yaatuma abasaadha babiri beyeeiga einho baaja ku nnhandha. Olwatuuka ku nnhandha, baalinga mu maadhi, baabona ebinsense byaibwe mu maadhi, aye beene balowooza bati baboine bantu bandi mu maadhi.
P19	Bwebaira mu lubiri, baaloodheraku kyabazinga byebaagaine yebagiire. Era baamukoba nti kituufu inho mu maadhi eriyo abantu beene ate bangi. Awo kyabazinga yaikiriza baamusiba baamutwala okumusuula mu maadhi.
P20	Baajanga bati, nga Mwavu alangirira nti okuva mu kiseera ekyo, mwene ni kyabazinga. Era n'omukazi gha kyabazinga omulungi einho oti itungulu, gweyali agonza einho, buti wuwe. Kuba kyabazinga yebaali bamutwaire nga taghanga kwira, olubeerera. Okuva kw'olwo, Mwavu eyali omughafu einho mu kusooka, yaafuuka kyabazinga ate omukombe einho, ekintu ekitaasuubirwa.

images:

illustrations/pages/18385.png
illustrations/pages/18385.png
illustrations/pages/10069.png
illustrations/pages/9130.png
illustrations/pages/6794.png
illustrations/pages/27126.png
illustrations/pages/11455.png
illustrations/pages/11459.png
illustrations/pages/14745.png
illustrations/pages/16278.png
illustrations/pages/25053.png
illustrations/pages/1133.png
illustrations/pages/1540.png
illustrations/pages/14435.png
illustrations/pages/18768.png
illustrations/pages/1607.png
illustrations/pages/19341.png
illustrations/pages/6441.png
illustrations/pages/10075.png
illustrations/pages/18768.png
illustrations/pages/16263.png

translations:

