url:	http://africanstorybook.org/reader.php?id=18657&d=0&a=1
id:	18657
title:	Kuyandaula Muuya Wakusekelela Cilimo
author:	Edith Sikota Habwanda
artist:	Selina Masego Morulane
lang:	ChiTonga
level:	Read aloud
lic:	Creative Commons: Attribution 4.0
thumb:	http://africanstorybook.org/illustrations/covers/18657.png
desc:	Nkanyezi ulangila pobwe lyacilimo pesi bantu bamumunzi wa Ndlovu tabacijisi luyandisyo lwakusekelela.

page_text:

P1	Kutontola kwamupeyo kwakaliindide. Kwakali kuboola cilimo mumunzi mwaakali kukkala Nkanyezi. Aboobo bantu bamumunzi bakeelede kuyakubungana kutegwa basekelele cilimo. Nkanyezi wakalangila pobwe lyacilimo kwiinda mazuba oonse mumwaka.
P2	Bumwi buzuba acikasaalizi,  Nkanyezi wakamvwa bapati bamumunzi kababandika makani aapobwe. "Bantu ba mumunzi wa Muzovwu babula luyandisyo lwakusekelela," umwi wakayoya. "Mbubuti mbotunga twaba apobwe mumunzi muli bantu bakaluba kusekelela?" wakabazya umbi.
P3	Nkanyezi wakakatazyigwa. "Ino zuba liyakubala buti kuti naa tiitwaimba kutegwa tulibusye kuzwa kung'onzi zya mupeyo?" Nkanyezi wakalibuzya mumoyo. Mpoona wakayeeya kwaciindi cilamfwu. "Ndeelede kuyanduala ncotwakasowa," mbwaakayeeya Nkanyezi. "Deelede kuunka nkeyaabuyandaula zyintu ziyakuleta kuyandisisya kusekelela mumunzi wesu."
P4	Bapatipati bamumunzi bakaleleka lweendo lwa Nkanyezi. Bakamupa cibbeeke cakuyakubikkila zintu nzyayakujana. Musimbi ooyu wakaliyoowede pesi wakalijisi lusyomo kuti uyakucikonzya.
P5	Nkanyezi wakeenda buzuba boonse. Wakaatanta malundu akuselemuka. Wakakosola mulonga mupati akwiinda akati kamabwe abosya. Wakavwakauka muzibanda limwi wasika mucimvwule camilundu isalala.
P6	Nokwakatalika kusiya,  Nkanyezi wakasika kumunzi wazizeku a mibala njatanabwene. Wakaambila bapatipati bamumunzi ooyo muzeezo wa lweendo lwakwe. Muzeezo wakali wakuleta luyandisyo lwakupobola akati kabantu bamumunzi wakwe. Mumama wamunzi ooyu wakapa Nkanyezi cipo. Wakaambila musimbi ooyu kati,  "Muluyando twakupa cipego eeci cazizeku. Ciyabukulusya bube bwa bantu batyompedwe." Nkanyezi wakalumba bapati bamunzi mpoona wakabikka zizeku zyamibalamibala mucibbeke cakwe. Buzuba butobela,  cifwumofwumo,  wakazumanana mulweendo lwakwe alimwi.
P7	Nkanyezi wakeenda buzuba boonse. Wakainda mucisaka cipati cakajisi masamu malamfwu. Nokwakasiya,  wakamvwa ngoma zilila. Wakeenda cakufwambaana kuya kwakalikulila ngoma. Luyandisisyo lwakuzyana wakalumvwa kalusika kuzituta zyakakatede.
P8	Nkanyezi wakalijana mumunzi wa Bbubezi. Wakajana bantu balikkede,  bauzinguluka mulilo kumwi bauma ngoma akwiimba. Kunyina naakamvwide kwiimba kubotu mbuli kwaboobu.    Wakaambila bapati bamunzi muzeezo walweendo lwakwe. Muzeezo wakali wakubukulusya luyandisyo lwakupobola akati kabantu bamumunzi wakwe. Bantu bamumunzi wa Bbubezi bakamulomba kuti aone,  alyookezye.
P9	Mafwumofwumo,  Mwami wamunzi ooyu wakaita Nkanyezi. "Mwanaangu," mwami wakaita,  "njeeyi ngoma yaandeene. Ilaimba lwiimbo lwaandeene ciindi aciindi nooyuuma." Nkanyenzi wakalumba bapatipati bamunzi ooyo akubikka ngoma eeyo mucibbeeke. Wakabweza nzila yakwe alimwi kakkomene kubaa cipego canyimbo azizyano.
P10	Buzuba bwatutu muleendo lwakwe,  kaindide tanga lyang'ombe zineneede,  wakamvwa mumpemo mwatalika kubaba. Kakamuuma kanunkilizi cakuti wakatalika kusakatila mate mukanwa. Wakatobela kwakalikuzwida kanunkilizi aaka. Musimbi ooyu wakaakusika mumunzi mwaakajana bantu baliimvwi kumbele amipika yakajisi nyama yakajikidwe kabotu. Mukowa ooyu wakali aampuwo kumakani aamapobwe. Nkanyezi taakana buzuba walya zyakulya zyakalikununkila boobu.
P11	Buzuba bwakatobela,  bajiki bakamupa maseseke ajatikizya bwakusanganya tununkilizi. "Omwana wesu," bakaamba,  "kubelesya tununkilizi ootu,  inga wabona ncobeni kuti bantu bakkuta! Twakupa cipego cazyakulya zibotu." Nkanyezi wakalumba bapatipati bamunzi ooyo mpoona wakabikka tununkilizi mucibbeeke cakwe. Ono wakazyiba kuti zyoonse nzyaakali kuyanda mulweendo oolu wazijana. Kajisi nguzu zinji,  wakatalika lweendo lwakujokela kumunzi wa Muzovwu.
P12	Naakasika,  bantu bamumunzi bakamuzinguluka kuti bamvwe mbwaakeenda. Wakabaambila zyaano zya zintu zyaakabona,  zyaakamvwa azyaakalya. Mpoona wakajula cibeeke cakwe akupandulula zipego nzyaakapegwa. Bantu bamumunzi ooyu bakatangala kutambula zipego ziyandisi.    Bwaabi bwabamwi akuliyumya nkwaakaliyumya Nkanyezi kwakaleta bube bwaandeene,  nyimbo azizyano kubantu aaba. Aboobo munzi wa Muzovwu wakabukulusigwa.

images:

illustrations/pages/15119.png
illustrations/pages/15119.png
illustrations/pages/15120.png
illustrations/pages/15121.png
illustrations/pages/15122.png
illustrations/pages/15123.png
illustrations/pages/15124.png
illustrations/pages/15125.png
illustrations/pages/15126.png
illustrations/pages/15127.png
illustrations/pages/15128.png
illustrations/pages/15129.png
illustrations/pages/15130.png

translations:

Afrikaans (Translation)	Soektog Na Die Gees Van Lente	id=20095
CiNyanja (Translation)	Kusakila Mutima Wacisangalalo	id=18674
English (Original)	Searching For The Spirit Of Spring	id=15131
IciBemba (Translation)	Ukufwaya Umupashi Wa Lusuba	id=18680
isiXhosa (Translation)	Ukukhangela Umoya Wentwasahlobo	id=17582
isiZulu (Translation)	Silangazelela Ugqozi Lokubungaza Intwasahlobo	id=16093
Sepedi (Translation)	Lesolo La Go Bušetša Moya Wa Go Keteka Seruthwane	id=19049
Sesotho (South Africa) (Translation)	Ho Batlana Le Moya Wa Hwetla	id=20050
Setswana (Translation)	Leeto La Go Batla Moya Wa Boitumelo	id=15272
SiLozi (Translation)	Kubataula Milimu Ya Mbumbi	id=18746
Tshivenda (Translation)	U Pembelele Luṱavule	id=18191
Xitsonga (Translation)	Ku Famba U Lavana Na Nchumu Lowu Nga Na Khombo Hi Ximun’Wana	id=19019
