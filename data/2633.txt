url:	http://africanstorybook.org/reader.php?id=2633&d=0&a=1
id:	2633
title:	Nokũngũ Na Yalyũka
author:	Anna Kula
artist:	Wiehan de Jager
lang:	Kikamba
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/2633.png
desc:	Nonkungu is sent to her rich uncle who lives in another village by her parents. Shes very excited and shes got on a beautiful beaded dress made by her mother. On her way to her uncles village

page_text:

P1	Tene tene vyũ kwaĩ mũndũ ũmwe ngya na mũka wake. Maĩna kana kamwe ka kelĩtu ketawa Nokũngũ. Nokũngũ aĩ mwanake na mũthingu. Asyai make nĩmamwendete mũno.
P2	Mũthenya ũmwe asyai make nĩmavangie kũmũtwaa kwa naũme wake mũthui wetawa Mũtonyama. Inya nĩwamũseũvĩsye kĩsikati kĩseo kĩna malaa na ivungo na wanyũa. Nĩwamũseũvĩsye ĩsoa ya wanyũa na ĩndĩ amũtũma ndũanĩ ya naũme.
P3	Aendete Nokũngũ nĩwethĩie kalũsĩ na akakĩla akinyangĩte mavia. Mũingo Nokũngũ nĩwakomanie na kelĩtu kanini kekĩte ilai.
P4	Kelĩtu nĩkamũkũlilye,  "Wendete kũ?" "Nendete kũkethya mama Mũtonyama," Nokũngũ nĩwasũngĩie "Onakwa Mũtonyama nĩ mama na nendete kũmũkethya," kelĩtu nĩkaisye. Kwou nĩmatembeie vamwe.
P5	Mendanga vanini kelĩtu nĩkaisye,  "kĩsikati kyaku nĩkĩseo mũno na ĩsoa yaku nĩyanake,  vatonyeka nenge nele." Nokũngũ nĩwaumisye kĩsikati na ĩsoa yake na anenge kala kelĩtu.
P6	Ĩla kelĩtu kau kaumisye ilai syako nakekĩa ngũa sya Nokũngũ,  Nokũngũ nĩwonie kelĩtu kena mwĩthe! Nokũngũ nĩwew'ie w'ĩa nũndũ nĩwamanyie kelĩtu kau nĩyalyũka.
P7	Nĩmatembeangie vamwe na Nokũngũ asya,  "ndũngĩe kĩsikati kyakwa na ĩsoa yakwa." Ĩndĩ yalyũka nĩyaisye,  "eka nĩkĩange nginya tũvike mũtĩnĩ ũya." Nĩyaolotile mũtĩ wĩ kĩĩmanĩ.
P8	Ĩla mavikĩĩe mũtĩ ũsu,  Nokũngũ nĩwaisye,  "ndũngĩe kĩsikati kyakwa na ĩsoa yakwa." "Mbekee tu nĩkĩange nginya tũvike kalũsĩnĩ kala katĩe," yalyũka nĩyaisye. Nokũngũ nĩwetĩkĩlile nũndũ nĩwakĩaa.
P9	Nĩmavikie kala kalũsĩnĩ na Nokũngũ eea yalyũka,  "vatonyeka ndũngĩe kĩsikati kyakwa na ĩsoa yakwa." "Mbekee tu nĩkĩange nginya tũvike kanyũmbanĩ kaala vala iveti isu syile nthĩ," yalyũka nĩyaisye. Kwou nĩmaendie na mbee.
P10	Ĩla mavikie kanyũmbanĩ yalyuka nĩyalutile Nokũngũ ĩtina na yeya iveti ila syaile vau,  "syisyai kelĩtu kaa kekĩte ilai. Kambatĩe mũthenya mũima na nenda kasyoke." Nokũngũ nĩwakwatiwe ni nzoni na asemba evitha kyũũnĩ.
P11	Yalyũka nĩyendie nyũmbanĩ ya Mũtonyama na yamwĩa "ninyie mwĩvau Nokũngũ. Asyai makwa mambĩie nũke kwĩkala naku." Mũtonyama nĩwathokisye mwĩĩtu ũsu na andũ make mekala nesa na ũthingu na ĩla yalyuka. Ĩndĩ Nokũngũ ekalaa kyũũnĩ na kũya lĩu wa ngitĩ.
P12	Kwi mũthenya Nokũngũ endaa mũũndanĩ akwĩvitha mbembanĩ na akw'ina: "Thĩna atĩ thĩna nyie. Natũmiwe nĩ tata na inya nũke kwĩkala na mama Mũtonyama. Nzĩanĩ nakomanie na yalyũka na yoosa kĩsikati kyakwa na ĩsoa yakwa. Thĩna atĩ thĩna nyie."
P13	Mũthenya ũmwe mwanainyaa Mũtonyama ũmwe akĩtembea mĩundanĩ nĩwew'ie wathi ũsu mũseo na wa tei. Ndamanya vala wathi ũsu waumaa ĩndĩ avika mũsyĩ nĩwatavisye Mũtonyama ndeto sya wathi ũsu. Mũtonyama ew'a ũu nĩwendie mũũndanĩ na mĩtũkĩ. Nĩwew'ie ũla wathi na amanza Nokũngũ mũvaka amwona.
P14	Nokũngũ nĩwamũtavisye ũndũ kwekĩkie,  ũndũ yalyũka yamũvenie ngũa syake nzeo na yatumwa ekĩa ilai. Mũtonyama nĩwamwosie na athi nake kwake nake na amũvitha nyũmba nzĩnĩ. Mũtonyama nĩwesĩ ũndũ ũkũkwatya yalyũka.
P15	Mũtonyama nĩwew'ĩte kana mwĩthe wa yalyũka nĩwendete ĩia na ndwamba kũtia ĩia ũtanywĩte ĩmwe. Kwou nĩwatavisye aũme make masimbe ĩima ĩnene na makwĩyusũsya na ĩia ĩwaatu. Nĩwetie eĩtu onthe ma ndũa moke masindane kũtwĩla.
P16	Mwĩĩtu ũla wekĩĩte ngũa sya Nokũngũ nĩwakwatiwe nĩ kĩthikii. Ndendaa kũtwĩla ĩũlũ wa ĩla ĩima nũndũ nĩwesĩ mwĩthe wake ũkew'a waũni wa ĩia. Kwou nĩwalikile nyũmba na oveanĩsya mwĩthe na mwĩĩ wake alũmya ũndũ vatonyeka. Na ĩndĩ nĩwendie kũlikana na eĩtu ala angĩ.
P17	Eĩtu nĩmanzie kũtwĩla ĩũlũ wa ĩima ũmwe ĩtina wa ũngĩ. Ĩla ĩvinda ya yalyũka yavikie nĩyatatie kũtwĩla ĩla ĩima ĩndĩ mwĩthe wayo nĩwathalĩkile waĩkusya,  waĩkusya,  waĩkusya,  mũvaka ĩla ĩianĩ ĩwatu.
P18	Yalyũka yendee na kwilita ĩianĩ ĩsu ĩwatu aũme nĩmosũisye ĩima na kĩthangathĩ na mathika yalyũka. Na ũsu nĩw'o waĩ mũthya wa yalyũka. Ĩndĩ Nokũngũ nĩwekalile nesa na naũme kwa kĩlungu kĩasa. Ngewa yathelela vau.

images:

illustrations/pages/1179.png
illustrations/pages/1180.png
illustrations/pages/1192.png
illustrations/pages/1179.png
illustrations/pages/1193.png
illustrations/pages/1181.png
illustrations/pages/1884.png
illustrations/pages/1182.png
illustrations/pages/1191.png
illustrations/pages/1195.png
illustrations/pages/1183.png
illustrations/pages/1184.png
illustrations/pages/1185.png
illustrations/pages/1883.png
illustrations/pages/1186.png
illustrations/pages/1187.png
illustrations/pages/1188.png
illustrations/pages/1189.png
illustrations/pages/1190.png

translations:

Afrikaans (Translation)	Nonkungu en Die Imbulu	id=11532
ChiTonga (Translation)	Nonkungu Alimwi Anabulwe	id=18655
CiNyanja (Translation)	Nonkungu Na Mbulu	id=18673
Ekegusii (Translation)	Nokungu N’Eimbulu	id=2097
Ekegusii (Translation)	Nonkungu N’Embulu	id=2623
English (Original)	Nonkungu and the Imbulu	id=1877
French (Translation)	Nonkungu Et L'imbulu	id=12674
IciBemba (Translation)	Nonkungu Neembulu	id=18678
isiXhosa (Translation)	Unonkungu Nembulu	id=2114
isiXhosa (Translation)	Unonkungu Nembulu	id=2702
isiZulu (Translation)	Unonkungu Kanye Nembulu	id=2098
isiZulu (Translation)	Unonkungu Kanye Nembulu	id=16748
Kikamba (Translation)	Nokũngũ Na Yalyũka	id=2100
Kiswahili (Translation)	Nonkungu Na Imbulu	id=2101
Kiswahili (Translation)	Nonkungu Na Imbulu	id=2634
Luganda (Translation)	Nakkungu Nakintu N’Ekikule Kule	id=2110
Luganda (Translation)	Nakkungu N’Ekikulekule	id=2652
Lugbarati (Translation)	Nonkungu Pi Androo Be	id=2103
Lumasaaba (Translation)	Nakhungu Ni Imburu	id=2655
Lunyole (Translation)	Nakungu N’Embulu	id=2121
Lunyole (Translation)	Nakungu N’Embulu	id=2654
Maa (Translation)	Nonkungu O Imbulu	id=2650
Oluwanga (Translation)	Nonkungu Ne Imbulu	id=2653
Oluwanga (Translation)	Nonkungu Ne Imbulu	id=2111
Oluwanga (Adaptation)	Nashimuli Nende Okunani	id=19594
Sepedi (Translation)	Nonkungu Le Imbulu	id=18156
Sesotho (Lesotho) (Translation)	Ts'epang Le Katse Ea Lehata	id=2158
Sesotho (Lesotho) (Translation)	Nonkungu Le Imbulu	id=2705
Sesotho (South Africa) (Translation)	Neo Le Lempetje	id=20047
Setswana (Translation)	Neo Le Lelobu	id=17663
SiLozi (Translation)	Nonkungu Ni Hopani	id=18745
Tshivenda (Translation)	Nonkungu Na Mbulu	id=18192
Xitsonga (Translation)	Nonkungu Na Imbulu	id=18869
