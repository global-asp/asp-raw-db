url:	https://africanstorybook.org/reader.php?id=33750&d=0&a=1
id:	33750
title:	Kyegh Sha Shwa
author:	Terkule Aorabee
artist:	Kyegh Sha Shwa (KSS) Cultural Festival and Darling Doo Iorpev
lang:	Tiv
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/33750.png
desc:	This story outlines the cultural festival of the Tiv people of Benue

page_text:

P1	Kyegh Sha Shwa (KSS) ka iniongu i he ken Tar Tiv. Ka mzough u civir akombo ga. Ka  u kwaghAôndo shin mbapativ  kpaa ga. Ka u nderen aeren a tyôô a ken tar Tiv.
P2	Fada u vesen ken tar wase, Solomon Mfa Ukeyima, Tor Kyegh Sha Shwa (KSS) due a mhen ne sha u zuan onov Tiv sha ciu mzehemen u tar Tiv cii.
P3	Or-Tiv ôr injakwagh er, "Ka ityem imongo Mbagbera ve fe iwa ye." Inja na yô, mzough man mtem u dedoo ka a va a mzehemen. Imo i yilan mzough ne ka, "Ayatutu ka unô? Ka se!"
P4	Ka i umbur aeren a Tiv  sha iniongu ne. Hanmô kwaghyan, amar man akondo a tyôô cii ka a due tembe.
P5	Akaa a nan msaaniyol kposo kposo nga a due tembe. Ajigbee kpa ka a due tembe.
P6	Sha iyange la ka u nenge a ikyav mbu yan kwaghyan mbi uter asev mbi Batur a ne se hungur a min cica cii. Ikyucha, asegh, mbaakem, mzôndom man agbande a nyatyuu, man ludel  kpaa.
P7	Homun kwaghyan hen iniongu ne ka Luamkumen man  Kyegh Sha Shwa. Shwa ka kwaghyan u  Tiv jughlii. Ka i wua, i jiir iue amin. Shi ka i kaa i wua a wua, i ya yough amin kpaa.
P8	Or-Tiv ye  kwaghyan tswen ga. Torshagu Akeranya Or-Tômbo Mbalagh kaa er, "Luam ka iyar, i doon burun tswen ga." Tiv ka ve kase ihwa I kwaghyan, hanmô or nan coon gbem a kar been shin ijôndo.
P9	Gesa u ônkasev mba doon-ashe man shi lun a inja u i her er Kumashe u Tiv  la kpaa ka i er un. Ka i cir wankwase u hemban la idyer I Torkwase.
P10	Iniongu ne ngi van a mzough man dooshima kua mzehemen ken tar wase u Tiv kpishi.
P11	Ken hemen yô, atôatiev kpaa vea gema duen ajiir  agen sha tar cii u va ember iniongu ne. I a bugh ior kpishi igbenda i eren kasua man kuren ugbaiyol vev kpaa.
P12	Iniongu i Kyegh Sha Shwa (KSS) i gba ken uer u Oktoba ayange 26 man 27 hanmô inyom.

images:

illustrations/pages/53740100.png
illustrations/pages/53740101.png
illustrations/pages/53740102.png
illustrations/pages/53740103.png
illustrations/pages/53740104.png
illustrations/pages/53740105.png
illustrations/pages/53740106.png
illustrations/pages/53740107.png
illustrations/pages/53740108.png
illustrations/pages/53740109.png
illustrations/pages/53740110.png
illustrations/pages/53740111.png
illustrations/pages/53740112.png

translations:

