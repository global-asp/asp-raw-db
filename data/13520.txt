url:	http://africanstorybook.org/reader.php?id=13520&d=0&a=1
id:	13520
title:	Ng'ikerikak Ng'iarei Ka Ekori
author:	Lolupe teachers
artist:	Children of Paleng, Khothatso Ranoosi, Brian Wambi, Audrey Anderson and Atilabachew Reda
lang:	Ngâ€™aturkana
level:	First sentences
lic:	Creative Commons: Attribution 4.0
thumb:	http://africanstorybook.org/illustrations/covers/13520.png
desc:	Ekhoi kdiama ngikiliok ka Ekori.

page_text:

P1	Aya kolong ng'ikiliok ng'iarei alomito kang'aberu ta ng'ide kech lokitela epei.
P2	Analomaru kang'ina,  achadanakina ng'auyei kotere apeipeyanut ang'adakarin.
P3	Ayakatar kechi ng'ibaren. Erichakinito,  eyokiyete arai ateni a eboyor kech.
P4	Ng'irwa ng'ulu,  abu eron lotiapolon tokeikin akwap daang. Tong'op akiru ng'ilapio lukaalak nabo towon akwap daang.
P5	Nakaneni,  abu akamu tomonu dio kikar ibore daang tani ng'ibaren,  totoaka nikaalan kotere.
P6	Apotu ng'ikiliok luarei ng'ulu toloto achekwaar namoni akirikare. Ani eroko eng'oleng'oleete alokiding amoni,  king'olikis kesi Ekori edaka ng'akui alokiding ng'ikito.
P7	Kiyanakis dio totiakut eger lo epedoreta akiar Ekori ng'olo.
P8	Abu epei tama,  "Echumi a akwara." Napei ekearia akan ebala atorem,  dio loche toting ng'esi akan kitukuruwo akichum. Tonyou tani akilienyar akan keng.
P9	Dio lotete abala echum kimiekinia loche Ekori. Na aisikinia loche Ekori,  abu loedongi todoka kidiama naten na ekitoe alo adaka Ekori toporokin lomosiring etiang'it kang'olo.
P10	Napei ating'ia ng'esi emosiring a Ekori,  tobul Ekori lokojokon tamatar kitikirak tikir! Tikir! Tikir! Topedio ng'esi ng'amon,  ng'ikito,  ng'ikipeteteio ta ng'ang'ololin.
P11	Ani enang'i wache niaburunia ating'it,  tochakun ekile ng'olo kibusokin kwap pus! Awanawanaara akwan keng areng ng'aakot nabo abolochaanara eleu keng.
P12	Wadio akajokon keng! Torukao ichetwaan ng'esi eperi kaneni eriaba. Abu king'arak ng'esi yaa nawi keng kitedek.
P13	Na anang'eta nawi,  abu ekile ng'olo kisisau eger lo ewokitor ngesi Ekori. Anyoun akwar ng'ina topalik ekile ng'olo akirikare ng'itieng.

images:

illustrations/pages/13001.png
illustrations/pages/13468.png
illustrations/pages/13416.png
illustrations/pages/13416.png
illustrations/pages/10603.png
illustrations/pages/13350.png
illustrations/pages/12998.png
illustrations/pages/12991.png
illustrations/pages/12990.png
illustrations/pages/12983.png
illustrations/pages/12991.png
illustrations/pages/12996.png
illustrations/pages/11660.png
illustrations/pages/13476.png

translations:

English (Translation)	Two Hunters and the Giraffe	id=14229
