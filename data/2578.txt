url:	http://africanstorybook.org/reader.php?id=2578&d=0&a=1
id:	2578
title:	Nabulondela Ni Bukokho Busiinge (C)
author:	Milton Eridad Shissa
artist:	Wiehan de Jager
lang:	Lumasaaba
level:	Read aloud
lic:	Creative Commons: Attribution 3.0
thumb:	http://africanstorybook.org/illustrations/covers/2578.png
desc:	Yaaya wa Nabulondela atsya khukhwaalikha. Bukokho bwa Nabulondela bwaasinyile naabi

page_text:

P1	Buno bwaba bukhwaale bubwanyoowa muungo mwa Namunaane,  ni Nabulondela abe waakhusangaalatsakakho buulamu bweewe ta. Kila Nabulondela alomela bukokho bweewe ari,  "Indi khuutsya khuuba umukyeesa wa Nekesa,  nga nakwaarire shitweeya shishaakha ni tsingaato." Nabulondela waaboolela bukokho bweewe buli shiindu. Paapawe aamuwa bukokho buno nga shiwanwa she kamasaalikha keewe; naye waaba nga abukana naabi.
P2	Maayi weewe waamukhookhela ari,  "Nabulondela,  rusawo khaangu bukokho bubwasinyile buusakalafu buno. Singana imbubonekho aambi ni liweema lye kamayiiya ke bukhwaale lino ta."
P3	Nabulondela wahaaya khaangu bukokho bweewe waaburusawo. Kila alomela bukokho tsana ari,  Inywe bukokho buusiru,  tima khaangu murure ano. Singana inywe mweekyela tsinyanyi khu mayiiya ka Nekesa ta!
P4	Nabulondela waaboolela bukokho bweewe ari,  "Mamayo aloma ari,  kano katsya khuba kamayiiya kakafuurisa buulayi khuubonakho mu shisiintsa shino sha Namalea." Naluundi aloma ari,  "Ise injeetekho bakhaana baakhulu babaatsya khuteekha." Ne bukokho sibwareekeresa byeesi niye aloma ta. Maayi wa Nabulondela wekhuunga ari,  "Nabulondela,  lekha bukokho bwoowo ubwo bube,  wiitse unjeete khuulolelela tsindeekhelo tsino."
P5	Maayi wa Nabulondela abe ewulila naabi lwe ntsu yeewe,  shishakila waakana naabi ibe imiliwu lwe kamayiiya ke bukhwaale. Aryo waasiinga,  waasimuula,  waharakarana,  weeya,  nga amiliisa buli shiindu shoosi sheesi oolakho. Isi aatsya khumalila,  nga mbaawo lufuumbi na luri aandu oosi ta. Bukokho bwaba burengelesa kimirwe kyabwo mu lwiitsi lwe buraangisi mukari. Kila maayi wa Nabulondela akhookha ari,  "Rura ibulafu! Rura khaangu inywe bukokho buusinye,  buusakalafu,  bubuuli ni bikyele ni kiminwa kikyasinyile!"
P6	Nabulondela waarura ni bukokho bweewe ibulafu khu lwaanyi,  nga aburafuyila ari,  Mamayi ali mutuufu,  inywe muwaambisa tsisoni! Nabulondela wambaasamo luundi. Lubaluba waarakikha khumuunamuuna nga elomela ari,  "Naafunileyo shishambaaso shiilayi naabi." Kila atsya mu sebele wetsusa kameetsi mu ndowo. Nabulondela aafuna shihangafu naabi nga akhakakho khuwaambaka bukokho. Nibwo sibwambaasakho buri khukhwisiinga shili shishambaaso shiilayi ta.
P7	Nabulondela waara khakokho khakhanyoowa mu ndoho iye kameetsi. Khaniaaka luukali lulweene,  khaakhupakisa tsindaha tsakho nga khe tsintsoli. Nabulondela waaloma ari,  "Yikumisa,  iwe khakokho khaasilu! Shino shinayila imbuka ifwiiti iri." Nabulondela n'aamala khuukhuyaka imoolu,  ni mu moni mwe khakokho,  khayeekha,  khaakwa andulo e ndoho.
P8	Nabulondea waaloma ari,  "Iyi siili niyo imbuka iye khuukona ta." Kila akhasisiikha luukali lweene,  khuukhasisakulakho kameetsi. Nabulondela waaloma luundi ari,  "Nga s'ukana khusisimukha ta,  intsya khukhwaalisa aandu ubalakale." Waakhayila wakhaalisa khu bunyaasi khabalakale. Khakokho khaarama nga kharaambiitsile busa awo.
P9	Nabulondela waasiinga bukokho bweewe khatweelatweela. Ne nga buli khatweela kharama nga khaweelemo kamaani,  isi aatsya khumalila. Waantsa bukokho shinaane bwoosi khu bunyaasi bubalakale. Ne mbaawo na khatweela khakhenyusakho ni lifuumbo na litweela ta. Nabulondela waakhalawo ari,  "Khambulekhe bukonekho khafwiiti." waarurawo waatsya khuulola khu mwooko.
P10	Mamayi Ngwe ni Mamayi Pedi baaba baseenge ba Nabulondela. Ne abe sibakanana nakhari ta. Baseenge bano abe ben'goonan'goonela bukhwaale bwa Nekesa khuumala imbuka iye kimyeesi,  ne nga mbaawo uwambaasakho khukyeenda n'uwashe mu takisi ndweela ta.
P11	Mamayi Ngwe waabona bukokho bwa Nabulondela nga bwaalisibwile aasi khuubalakala. Kila elomela yenyene ari,  "Nga shakhulya shilayi shino khuuyila ingo!" Weyabulakho ileeso yeewe,  waakibowamo bukokho ubwo bwoosi. Ne nga mbaawo ni khakokho na khatweela khakhafukunya ta. Wamuunamuuna nga aloma ari,  "Nga shiilayi! Kane imbure aandu isi Mamayi Pedi akhanyala waabunyoolela na khari ta." Aryo waasuta shibowe isho waashiyila,  waashibisa mu misyebeebe.
P12	Mamayi Pedi waakhalawo khukhwiluungila tsinyanyi tse kimisyebeebe tsakana naabi. Waabukula shiiye sheewe waatsya mu nimilo ye tsinyanyi. Mu nimilo iyo,  waabona shibowe sha Mamayi Ngwe,  nga shili mu misyebeebe,  waashikangulula. Mwasookhamo bukokho shinaane bwoosi. Kila esuta nga wariire ari,  "a ee e e ei!" Nga eyaanga luukali,  waaloma ari,  "Inywe muli bukokho bubufuura bumiliwu,  bububonekha buulayi! Mwan'goonewele khaale khureebwa mu saatsi!" Mamaayi Pedi waaloma ari,  "Ari basaale inababisa waheena? Naakha khuufuna shiifwo shishifuura buulayi." Isho aashiloma nga elikuusa mu ntsu mwoosi. Khu ntsakamo waaloma ari,  "Ari naamanyile. Inababisa mu shisuli mu ngaaki." Mamaayi Pedi waaniinila khwitikiiyi lye khu nimiro ye tsinyanyi,  waatsya waara bukokho,  wabwaantsa khu shisuli she bunyaasi.
P13	Khu shifukhu shisheelakho,  inyaanga yarura mu mbuka indayi iye kamayiiya ke bukhwaale. Nabulondela niye uwanyoowa khuurura khuutsya khuubona bukokho bweewe. Ne waabona nga sibuliwo khu bunyaasi ta. Welomela ari,  "Bwaakha khuuba nga ari bwaabalakaale buulayi. Naamanyile ndi ari bwatsiile khuweentsakho she kumutikhinyi."
P14	Kamayiiya ke bukhwaale bwa Nekesa kaaba kamalayi naabi. Bukokho ubwo sibwanyalisa khuurura khu shisuli khuutsya khwitubaasa khu mayiiya khu mbuka isi bakyeesa baaba bashinila khu lwaanyi ta. Mbaawo na khatweela khu bukokho khakhaafukunya nga babeembi mwisaayilo balikho beemba mu makono ke angaaki naluundi kamakwalaafu. Bukokho bwaba bushiili khu shisuli khu ngaaki nga umubulizi ashibuulila Nibwo sibwaberakho ni lufuumbwe khu mbuka isi tsimbitsi ni kuuka wa Nabulondela baakhupila kameyiriira akari e khuubuulila. Mbaawo na khatweela khu bukokho khakhaasisikha bikyele nga kamakheese ni kengila mu liweema lye kamayiiya ta. Khu mbuka isi kaatsiila aambi nio kakhupe ikeeki iye kamayiiya ke bukhwaale.
P15	Imbuka isi bibiindu byashuukhila khu shisuli yaba imbuka is paapa w'omusiinde aabeela mu nganikha yeewe khukari.
P16	Khatweela khu bukokho khaapamburukha khaatsya khaakwa khu luta lwa Mamaayi Ngwe. Mamaayi Pedi waatsintsiina. Khakokho khe khabili khaapamburukha khaakwa khu shitambaala sha Mamaayi Ngwe shiishaakha she khu murwe. Babaandu babaaba bekhaale aambi ni naye baakhakakho khuulakhutsekha ta. Ne umukyelama uwaba wekhaale aambi ni Mamaayi Ngwe waara kumurwe kweewe khu meetsa nga akhweenula ari,  "ai ai ai ai aai,  e-e-e-e-e! Buryo bukokho buburamile bwaatsya bwetubaasa khu bwashaabwe bubiili. Abe s'unyala waabona Mamaayi Ngwe ta."
P17	Bakeni baafwa tsintsekho. Basaani batsekha nga basisiikha tsiinda tsaabwe. Bakhasi batsekha nga bayen'gaanila mu ndebe tsaabwe. Basooleli ni bakhaana baaba besungwaaranakho. Bakuukhu nga sibashinyala ni khuheela ta,  lwe khutsekha khuukali. Bakuuka baakunyaka kimisyeendo kyaabwe aasi. Lwanyuma baseenge babili tsana balolana nga betsintsiina. Mamaayi Pedi waasama mu khanwa luukali lweene ni tsintsekho. Mamaayi Ngwe waatsekha nga weyikamiliile kumurwe kweewe inyuma,  khukhwoolesa shilefu sheewe shaanikina busa. Nabulondela waarama waasamiliile nga eyaanga busa.
P18	Bakyeni boosi baafukiilisana bari ako niko kakaaba kamayiiya kakafuura khuusangaasa mu shisiintsa sha Namalea shoosi. Nga Nabulondela ara bukokho bweewe mu shipo shabwo bukone,  waabulomela ari,  "Nga muli ni khabi ingali naabi! Mamaayi Ngwe aloma ari s'alilayo luundi abare inywe mu nuungilo iye she angoloobe ta.'' Waabulomela luundi ari,  "Ni mubone isaambo isi musinyile luundi. Nambaasa ndi naakha naabasiinga luundi kumukaamba.

images:

illustrations/pages/986.png
illustrations/pages/1003.png
illustrations/pages/1011.png
illustrations/pages/989.png
illustrations/pages/1013.png
illustrations/pages/992.png
illustrations/pages/1018.png
illustrations/pages/993.png
illustrations/pages/1000.png
illustrations/pages/994.png
illustrations/pages/990.png
illustrations/pages/995.png
illustrations/pages/997.png
illustrations/pages/1047.png
illustrations/pages/999.png
illustrations/pages/1002.png
illustrations/pages/1046.png
illustrations/pages/1048.png

translations:

English (Original)	Refiloe and the Washed Chickens	id=1024
English (Translation)	Mary and the Washed Chickens	id=7899
isiZulu (Translation)	Uthandeka Kanye Nezinkukhu Ezigeziwe	id=2573
Kiswahili (Translation)	Refiloe Na Kuku Waliooshwa	id=2574
Lugbarati (Translation)	Sara Yi A’U ‘Bani Ojii ‘Dii Pie	id=2576
Lumasaaba (Translation)	Nabulondela Ni Bukokho Buusiinge (A)	id=2577
Lumasaaba (Translation)	Nabulondela Ni Bukokho Busiinge (B)	id=2984
Setswana (Translation)	Refiloe Le Dikoko Tsa Gagwe	id=2579
