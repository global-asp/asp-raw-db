url:	https://africanstorybook.org/reader.php?id=23628&d=0&a=1
id:	23628
title:	Magorwa
author:	Jean Paul Harelimana
artist:	Wiehan de Jager
lang:	Kinyarwanda
level:	Read aloud
lic:	Creative Commons: Attribution 4.0
thumb:	https://africanstorybook.org/illustrations/covers/23628.png
desc:	Umuhungu yisanze mu muhanda ari kumwe nabandi bana bo mu muhanda. Iyi ni inkuru ibabaje ivuga ku buzima bwe

page_text:

P1	Mu mujyi umwe, kure cyane ahatagira umuntu n'umwe ukwitaho nk'iwanyu, hari agatsiko k'abahungu batagiraga aho bataha. Bakiranaga yombi umunsi uje. Igitondo kimwe, abo bahungu barabyutse bazinga udusambi twabo bari barayeho hasi kandi bakonje. Kugira ngo bashire imbeho, bacanye umuriro. Muri ako gatsiko na Magorwa yari arimo; kandi ni we wari muto muri bo.
P2	Ababyeyi ba Magorwa bapfuye afite imyaka itanu gusa. Yahise ajya kubana na nyirarume. Nyirarume ntiyamwitagaho. Ntabwo yamuhaga ibiryo bihagije. Yamukoreshaga imirimo myinshi kandi ivunanye.
P3	Iyo Magorwa yabyinubiraga cyangwa agashaka kugira icyo abaza, nyirarume yaramukubitaga. Iyo Magorwa yabazaga niba azajya ku ishuri, nyirarume yaramukubitaga akamubwira ati: "Uri igicucu, nta kintu wazapfa umenye." Hashize imyaka itatu afashwe nabi, yahisemo kuva muri urwo rugo. Nuko atangira kuba mu buzima bubi bwo mu muhanda.
P4	Ubuzima bwo mu muhanda bwari bugoye cyane kuko kugira ngo babone ibyokurya byari bikomeye cyane. Rimwe barafatwaga bagafungwa, ikindi gihe bagakubitwa. Igihe babaga barwaye, nta muntu wo kubitaho babonaga. Ako gatsiko kari gatunzwe n'udufaranga duke babaga basabirije, cyangwa bagurishije amashashi n'amacupa n'ibindi bikoresho bishaje. Ubuzima bwari bugoye cyane kuko bahoraga barwana n'utundi dutsiko bari bahanganye, twashakaga kuyobora no kwigarurira uduce runaka tw'uwo mujyi.
P5	Umunsi umwe, ubwo Magorwa yari arimo kureba mu kimoteri, yasanzemo igitabo k'inkuru cyanduye cyane. Yagihanaguyeho umukungugu maze agishyira mu ruhago rwe. Buri munsi yafataga icyo gitabo akareba amashusho ariko ntiyashoboraga gusoma ijambo na rimwe.
P6	Amashusho yavugaga ku muhungu wakuze ashaka kuzaba umupirote. Magorwa yabaye nk'urota ku manywa, yumva yabaye umupirote. Buri gihe yiyumvaga nk'aho ari uwo muhungu uvugwa mu nkuru.
P7	Magorwa yari ahagaze mu muhanda asabiriza kandi hari hakonje. Haje umugabo aramwegera aramubwira ati: "Uraho! Nitwa Tomasi. Nkora hafi aha, ahantu ushobora kubona ibyo kurya." Yatunze urutoki ku nzu isize irangi ry'umuhondo ifite igisenge cy'ibara ry'ubururu. Uwo mugabo aramubaza ati, "Nizere ko ujya hariya ugahabwa ibyo kurya." Magorwa yitegereje uwo mugabo anitegereza iyo nzu. Nuko aravuga ati: "Birashoboka", ahita yigendera.
P8	Amezi yakurikiyeho, abo bana batagiraga aho baba bakundaga kubona Tomasi. Yakundaga kuganira n'abantu, cyane cyane ababa mu mihanda. Tomasi yakundaga kumva inkuru z'ubuzima bwabo. Yari umugabo uzi ibyo akora kandi urangwa no kwihangana; ntiyari mubi kandi ntiyasuzuguraga abandi. Abahungu bamwe batangiye kujya kuri yanzu isize irangi ry'umuhondo ifite igisenge cy'ibara ry'ubururu gufata ibyo kurya mu masaha y'igicamunsi.
P9	Magorwa yari yicaye hasi yitegereza igitabo ke cy'amashusho, maze Tomasi araza yicara iruhande rwe. Tomasi yaramubajije ati: "Icyo gitabo kiravuga ku biki?" Magorwa aramusubiza ati: "Kiravuga ku muhungu wabaye umupirote." Tomasi arongera aramubaza ati: "Uwo muhungu yitwa nde?" Magorwa amusubiza mu ijwi rituje ati: "Simbizi kuko ntashobora gusoma."
P10	Ubwo bahuraga, Magorwa yatangiye kubwira Tomasi inkuru y' ubuzima bwe. Yamubwiye inkuru ya nyirarume n'impamvu yavuyeyo. Tomasi ntiyavuze byinshi, habe no kubwira Magorwa icyo gukora, ahubwo yamutegaga amatwi yitonze. Rimwe na rime bakundaga kuganira igihe babaga barimo kurira muri ya nzu ifite igisenge cy' ubururu.
P11	Ubwo Magorwa yizihizaga isabukuru y'imyaka icumi y'amavuko, Tomasi yamuhaye igitabo gishya. Iki gitabo cyavugaga ku muhungu wo mu mudugudu umwe w' icyaro wakuze ashaka kuzaba umukinnyi w'ikirangirire. Tomasi yasomeye Magorwa icyo gitabo inshuro nyinshi kugeza aho amubwira ati: "Igihe kirageze ngo uge ku ishuri wige gusoma. Urabyumva ute?" Tomasi yamusobanuriye ko azi ahantu abana bacumbika kandi bakajya no mu ishuri.
P12	Magorwa yatekereje aho hantu hashya n'uko azajya ku ishuri maze atangira kwibaza ati: "Mbese byagenda bite ibyo marume yavuze bibaye impamo ko ndi igicucu ntashobora kwiga ngo mbimenye? Byagenda bite ngeze aho hantu hashya bakazajya bankubita? N'ubwoba bwinshi yaribwiye ati: "Birashoboka ko icyaba cyiza ari ukwigumira mu muhanda."
P13	Yaje kubwira Tomasi ubwoba afite. Nuko Tomasi akomeza kumwizeza ko aho hantu azajya ubuzima buzaba bwiza cyane.
P14	Bityo rero, Magorwa yimukiye mu cyumba cy' inzu y'igisenge cy' ubururu. Muri icyo cyumba yabanagamo n'abandi bahungu babiri. Bose hamwe bari abana icumi muri iyo nzu. Habagamo uwo bitaga masenge Kamaliza n' umugabo we, imbwa eshatu, injangwe imwe n' ihene imwe ishaje.
P15	Magorwa yatangiye ishuri kandi byari bikomeye. Yari afite byinshi agomba kwiga ngo afate abandi. Rimwe na rimwe yumvaga yava mu ishuri. Ariko yakwibuka inkuru y'umupirote n'umukinnyi w'ikirangirire yasomewe mu bitabo by'inkuru, bigatuma adacika intege, nk'uko na bo babigenje.
P16	Magorwa yari yicaye mu busitani bw'inzu ifite igisenge cy' ubururu asoma igitabo k' inkuru yakuye ku ishuri. Tomasi yaraje amwicara iruhande aramubaza ati: "Inkuru urimo gusoma iravuga ku biki?" Magorwa aramusubiza ati: "Ni inkuru y'umuhungu wabaye umwarimu." Tomasi aramubaza ati: "Uwo muhungu yitwa nde?" Magorwa avuga amwenyura ati: "Izina rye ni Magorwa."

images:

illustrations/pages/12937.png
illustrations/pages/12931.png
illustrations/pages/12932.png
illustrations/pages/12933.png
illustrations/pages/12935.png
illustrations/pages/12936.png
illustrations/pages/12937.png
illustrations/pages/12938.png
illustrations/pages/12939.png
illustrations/pages/12940.png
illustrations/pages/12941.png
illustrations/pages/12942.png
illustrations/pages/12943.png
illustrations/pages/12944.png
illustrations/pages/12945.png
illustrations/pages/12946.png
illustrations/pages/12947.png

translations:

0 (Translation)	Magozwe	id=18463
Afrikaans (Translation)	Magozwe	id=20078
Arabic (Translation)	ماقزوي	id=21870
Asante Twi (Translation)	Magozwe	id=18280
ChiTonga (Translation)	Magozwe	id=18653
CiNyanja (Translation)	Magozwe	id=18671
Dagaare (Translation)	Magozwe	id=17775
Dagbani/Dagbanli (Translation)	Magozwe	id=18162
Dangme (Translation)	Mokasa	id=18302
English (Original)	Magozwe	id=13213
Ewe (Translation)	Magozwe	id=18184
Fante (Translation)	Magozwe	id=18493
French (Translation)	Magozwe	id=13768
Ga (Translation)	Ankamafio	id=18337
Gonja (Translation)	Magozwe	id=18215
IciBemba (Translation)	Magozwe	id=18676
isiNdebele (Translation)	UMagozwe	id=21939
isiXhosa (Translation)	UMagozwe	id=14127
isiZulu (Translation)	Mhlaba ngiyakuhlonipha	id=15051
Kasem (Translation)	Magozwe	id=18229
Kiswahili (Translation)	Magozwe	id=13214
Kiswahili (Adaptation)	Magozwe	id=18330
Kiswahili (Adaptation)	Magozwe	id=19360
Mampruli (Translation)	Magozwe	id=19322
Nzema (Translation)	Magozwe	id=18429
Portuguese (Translation)	Magozwe	id=17034
Sepedi (Translation)	Magozwe	id=18159
Sesotho (South Africa) (Translation)	Magozwe	id=14512
Setswana (Translation)	Magozwe	id=14888
SiLozi (Translation)	Magozwe	id=18742
Siswati (Translation)	Wonkhe umuntfu uneliphupho	id=21759
Talen (Translation)	Magozwe	id=20130
Tshivenda (Translation)	Magozwe	id=14794
Xitsonga (Translation)	Mahewu	id=14524
