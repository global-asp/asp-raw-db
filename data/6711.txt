url:	http://africanstorybook.org/reader.php?id=6711&d=0&a=1
id:	6711
title:	Unozibele Namanwele Amathathu
author:	Ntombizodwa Gxowa-Dlayedwa
artist:	Wiehan de Jager
lang:	isiXhosa
level:	Read aloud
lic:	Creative Commons: Attribution 3.0
thumb:	http://africanstorybook.org/illustrations/covers/6711.png
desc:	Ngobunye ubusuku elahlekile

page_text:

P1	Kudala-dala,  amantombazana amathathu ahamba aya kutheza iinkuni.
P2	Yayiyimini eshushu,  ngoko ke baya ezantsi emlanjeni ukuya kuqubha. Enye yamantombaza,  egama linguNozibele,  yayine neklesi entle yeentsimbi emqaleni wayo. Wayeyenzelwe ngumakhulu wakhe. UNozibele wayikhulula ineklesi yakhe wayibeka ngononophelo elityeni phakathi kwenqgumba zeenkuni. Wabe sele etsibela emanzini naye.
P3	Balibala ngexesha. Ngephanyazo,  baphawula ukuba kwakurhatyele. Bangxama ukubuyela elalini.
P4	Xa bekufutshane ekhaya,  uNozibele wabeka isandla sakhe entanyeni. Wayelibele ineklesi yakhe! Wathi kubahlobo bakhe,  "Ncedani niphindele eliweni nam. Ndilibele ineklesi yam." Kodwa abahlobo bakhe balandula besithi,  "Asinakuhamba nawe. Kusebusuku kakhulu,  oomama bethu baza kusohlwaya." UNozibele wacenga abahlobo bakhe ukuba bajike naye,  kodwa bala.
P5	Ngoko ke,  uNozibele waya yedwa emlanjeni. Wayifumana eliweni ineklesi yakhe. Wabeka iinkuni zakhe phantsi,  wanxiba ineklesi yakhe,  waza wachola iinkuni zakhe kwakhona. Ngoku kwakusele kumnyama. UNozibele wangxama ukuya elalini. Kodwa,  walahleka ebumnyameni.
P6	Ekuqgibeleni,  uNozibele wabona ukukhanya kude phaya. Wangxama ukuya ekukhanyeni. Wafumana indlu. Yayiyindlu encinane. UNozibele wankqonkqoza emnyango. Nkqo nkqo nkqo!
P7	Wothuka ukubona inja ivula ucango. "Ufuna ntoni?" yabuza inja. "Ndilahlekile,  yaye ndidinga indawo yokulala," waphendula uNozibele. "Ngena," inja yatsho. "Andizange ndibe sendlwini yenja," waphendula uNozibele. "Ngena ngaphakathi,  okanye ndiza kuluma!" yabhavuma inja. Ngoko ke,  uNozibele wangena ngaphakathi.
P8	Yaza inja yathi,  "Ndiphekele!" "Andizange ndaphekela izinja ukutya," watsho ngoloyiko uNozibele. "Pheka! Okanye,  ndiza kuluma!" yamsongela inja. Ngoko ke,  uNozibele wayiphekela inja.
P9	Yaza inja yathi,  "Ndandlalele ibhedi!" UNozibele waphendula ngelizwi elingcangcazelayo luloyiko,  "Andizange ndandlalela inja ibhedi." "Yandlala ibhedi,  okanye ndiza kuluma!" Yavungama inja. Ngoko ke,  uNozibele wayandlala ibhedi.
P10	Ngemini elandelayo,  uNozibele wacinga ukuba angagoduka,  kodwa inja yathi,  "Yonke imihla,  tshayela,  upheke,  kwaye undihlambele." Ngoko ke uNozibele wahlala. Ngenye imini inja yathi,  "Nozibele,  namhlanje kufuneka ndindwendwele abahlobo abathile. Tshayela indlu,  upheke ukutya,  uze uhlambe izinto zam phambi kokuba ndifike."
P11	Kwakamsinya yakumka inja,  uNozibele waxhwitha entlokweni yakhe iinwele ezintanthu. Wabeka unwele lokuqala phantsi kwebhedi. Wabeka unwele lwesibini emva kocango. Waza wabeka unwele lwesithathu ebuhlanti. Akugqiba,  wabaleka ngesikhulu isantya ukuya kowabo.
P12	Kungekudala,  inja yafika endlwini yayo. Yakhangela uNozibele,  kodwa ayamfumana. Yakhwaza,  "Nozibele,  uphi na?" "Ndilapha,  phantsi kwebhedi," lwaphendula unwele lokuqala. Inja yakhangela phantsi kwebhedi,  kodwa uNozibele wayengekho apho. Yakhwaza kwakhona,  "Nozibele,  uphi na?" Unwele lwesibini lwaphendula,  "Ndilapha,  emva kocango." Yaza ke inja yakhangela emva kocango. Kodwa uNozibele wayengekho nalapho. Inja yaba nomsindo. Yakhonkotha ngokukhwaza,  "Nozibele,  uphi na!" Unwele lwesithathu lwaphendula,  "Ndilapha ebuhlanti!" "Yakhangela ebuhlanti inja. Kodwa do! UNozibele."
P13	Yaza ke inja yayazi ukuba uNozibele uyiqhathile. Yaba nomsindo kakhulu. Yabaleka,  yabaleka,  yabaleka yonke indlela eya elalini! Kodwa elalini,  amadoda ayelinde neentonga zawo. Ithe inja yakuwabona amadoda,  yajika yabaleka. Ayizange iphinde ibonwe ukususela ngaloo mini.

images:

illustrations/pages/1196.png
illustrations/pages/1197.png
illustrations/pages/1198.png
illustrations/pages/1196.png
illustrations/pages/1199.png
illustrations/pages/1200.png
illustrations/pages/1201.png
illustrations/pages/1202.png
illustrations/pages/1203.png
illustrations/pages/1204.png
illustrations/pages/1207.png
illustrations/pages/1208.png
illustrations/pages/1209.png
illustrations/pages/1210.png

translations:

Aringati (Translation)	Ãlíríkí Ꞌi Ãzíla Drị̃ꞌbị́ Na Kî	id=7532
Ekegusii (Translation)	Nozibele N’Echitukia Isato	id=3165
English (Original)	Nozibele and the Three Hairs	id=1880
English (Translation)	Anna and the Three Hairs	id=7903
isiZulu (Translation)	Unozibele Kanye Nezinwele Ezintathu	id=3896
Kikamba (Translation)	Nonzimbele Na Nzwĩĩ Itatũ	id=3164
Kiswahili (Translation)	Nozibele Na Nywele Tatu	id=3159
Luganda (Translation)	Nakku N’Enviiri Essatu	id=3167
Lugbarati (Translation)	Candiru Pi Dri`bi Ifi Na `diyi Be	id=3894
Lugbarati (Official) (Translation)	Candiru Pi Dri'biifi Na ‘Diyi Be	id=8799
Lumasaaba (Translation)	Namutosi Ni Butsuune Butaru	id=3892
Lunyole (Translation)	Nanjoosi N’Efiiri Edatu	id=3890
Maa (Translation)	Nozibele Ó Ilpápít Okúni	id=3163
Oluwanga (Translation)	Prisca Nende Obushinga Butaru	id=3162
Oluwanga (Adaptation)	Prisca Nende Obushinga Butaru	id=19596
Sepedi (Translation)	Nozibele Le Meriri E Meraro	id=3169
Sesotho (Lesotho) (Translation)	Ts'oanelo Le Ntja Ea Nkoapo.	id=6710
Sesotho (Lesotho) (Translation)	Nozibele Le Qobo Tse Tharo	id=10368
Setswana (Translation)	Nozibele Le Meriri E Meraro	id=3168
