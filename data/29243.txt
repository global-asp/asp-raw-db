url:	https://africanstorybook.org/reader.php?id=29243&d=0&a=1
id:	29243
title:	Akasozi Igenge
author:	Enocha Tasingika
artist:	Wiehan de Jager, Nosipho Vilakazi, Edwin  Irabor, Katrien Coetzer and Rob Owen
lang:	Lusoga
level:	Longer paragraphs
lic:	Creative Commons: Attribution 4.0
thumb:	https://africanstorybook.org/illustrations/covers/29243.png
desc:	Olufumo luno lugema ku birungi bya kasozi Igenge mu kiketezo ekye Busoga

page_text:

P1	Akasozi  kano k'aganibwa mu Isaza lya Butembe, Inhe masaza ya Idhindha, Igoloza lya Mafubira,Omuluka Buwekula n'ekyalo Igenge.
P2	Akasozi kano kagheza obwagaavu bwa yiika amakumi abiri na ina era nga keswire akata katono okuvaaku mukibuga Idhindha. Kekulungwirwa  obubuga obutontono nga mubuvandhuba eriyo Kakira,mu bugwandhuba Mafubira, mu maserengeta Bugembe ni mumaniinananiina Namulesa.
P3	K'ebbeedhye kalingiriire omwiga kiyira ogukekululira emiyandhu ghako mu bugwa ndhuba  era nga katemya bukofu okubona engeri  enhandha Nalubaale ekeeyandhye mu maserengeta  bweyonkereza kaghala kaayo omwiga  kiyira. Aye ghaire ebirungi kyodoodo bye kabona.
P4	Okutuuka ku kasozi kano, osookera mu kabuga Bugembe,  waniinaniina ku Lukiiko lwa Busoga olukulu agho nga ku laadiyo ya Basoga baino n'aghali akaguudho akanherengeta oti igongolo isenhe nga koolekera akasozi kano. Kungulu ku kasozi buli kiliku kya byeghuunhio inho!.
P5	Okusookera irala, n'olubira lwa lata ghaife kyabazinga wa Busoga olutyaime ku kibangirizi ekigazi einho ekiinema n'okugeregeenia bwe kyaga obubba. Luno lubiri lwamadholobero kamaala okuviira irala ku wankaaki  emwenheregeta nga erengeire ku Kyabazinga  n'abageni be. Lwekulungwirwa ekikomera namutayiika ekisundaireku amataala agaaka obukalamu nga muzira na kunhiinhiira n'otayaghulagho bwire namusana era bwoba  mu Idhindha obwire n'otalengera kumyansuukana kuno.
P6	Nga otoileku olubiri, akasozi kano ate k'atondebwa nga kungulu ka museetwe era nga eby'obutonde kamaala ebiriku nga eisubi eryo olubbuubbu eritaghanvugha kutuuma mu ntumbu era nga nibwoba otyaime butyame, wandibaire oghanga okubona buli wantu ku kasozi kano aye ate obuduku n'ebiswa byona byakefuga era nga kubiswa ni kwonka okwamera eisubi erye ebika ebindi kamaala. Emiti emikuukulu, obusoone n'enkandwa gy'efuga biswa byebilwanira ni kapanga, emperere n'ebighondoghondo kamaala
P7	Ebibala kyodoodo byona ebimera ku biswa by'igenge ebiidwire obughooomi era nga bwembyogeraku n'amalusu ga nsalamuka nga entuntunu, amavongo, empwapul, amatungulu, ensaali  n'ebibala eby'omunsiko ebindi kamaala ebisuza abaana ab'ebyalo ebyetoloile akasozi kano nga e Kainhogoga, Buwekula, Musima ni Nakanhonhi nga  tibebwise okutoolaku okuloghooza ku bibala bino n'okweyuna okuja okunaaganira  ebibala bino ghalala n'ebisolo ne e binhonhi bye kafuula amaka ga byo nga enkembo.
P8	Buli wa kizibu kye kigheera ku  kasozi kano kubanga kuliku Eisabo abantu kamaala mwe baidha okweyama n'okuseegha ebizibu byaibwe eri enkuni dha  Busoga. Ku kimpene ne eisabo lino, waligho akasulo aka amaadhi enkudu mwedhizaarira era bangi bafuugha ni kwerima mbu amaadhi gano, ga mikisa era gavumula ebizibu kamala. Obulezi kamaala obwamera ku kasozi kano era nga abayigha bebbooma buli luca okwidha okwenogera ku bulezi buno obwe ceere.
P9	Bwoba  ova mukibuga Idhindha okwira ku mukwampa gwe e Iganga agho  nga kunkulungo ye baakazaaku mairo eibiri, olengera akasozi akewuubira mu bireri atenga mumpagha dhaako mulikulengeedhera  olukunkumuli lwa agazimbe,emilongooti  emireeyiriri era ghebiba biseera bya bwire odhuuba oti bwa Bunhienhie no obuli bwa kumagalika era bwoba n'entete oyenda bwa kuzibirira  weebuuza lwaki abantu basinga obulamu bwaibwe okweghaniikirira ghaigulu eyo. Aye tuukayooku me male otegeere.

images:

illustrations/pages/9457.png
illustrations/pages/13754.png
illustrations/pages/9224.png
illustrations/pages/6214.png
illustrations/pages/9637.png
illustrations/pages/9457.png
illustrations/pages/1465.png
illustrations/pages/19007.png
illustrations/pages/26496.png
illustrations/pages/26734.png

translations:

