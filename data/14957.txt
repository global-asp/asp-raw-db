url:	http://africanstorybook.org/reader.php?id=14957&d=0&a=1
id:	14957
title:	Kgosi Mothupi Le Morwadiagwe
author:	Lorato Trok
artist:	Natalie Propa
lang:	Setswana
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/14957.png
desc:	Bopelokgale kwa kgosatsana bo fetola matshelo a baagi.

page_text:

P1	Bogogolotala go ne go le kgosi e bidiwa Mothupi. O ne a dula mo ntlong ya segosi le mmakgosi le morwadiabona,  kgosigadi Dineo. Kgosigadi Dineo o ne a le bontle jwa go tshwana le naledi,  mme banna botlhe ba motse ba ne ba batla go mo nyala. Kgosi Mothupi o ne a batla magadi a a thibang letsatsi.
P2	Gaufi le ntlo ya segosi go ne go dula kgosana nngwe e bidiwa Moroka o mogolo. O ne a bidiwa o "mogolo" ka gonne o ne a obamelwa ke batho botlhe ba motse. Fa o ne o sa mo obamele o ne a go tlhagisetsa kotsi! E ne e se kgale mosadi wa ga kgosana Moroka a tlhokafetse ka ntlha ya malaria. Kgosana o ne a batla mosadi yo mongwe.
P3	Ka jalo kgosana e e nonneng ebile e tsofetse e,  e ne ya etela Kgosi Mothupi ka maikaelelo a go ntshetsa kgosigadi Dineo magadi. Fa banna ba babedi ba ba ntse ba bua,  mothusi wa mo ntlung ya kgosi,  Phemelo,  o ne a utlwa puisano ya bona. Phemelo le kgosigadi Dineo ba ne ba utlwana thata.
P4	Kgosana Moroka o ne a dumelana le Kgosi Mothupi gore o tla mo fa bontlhabongwe jwa khumo ya gagwe,  go akaretsa le nalata,  e le yona e neng e le karolo ya magadi. Dipaakanyo tsa lenyalo magareng ga kgosana Moroka le kgosigadi Dineo di ne tsa dirwa mo sephiring. Kgosi e ne e itse gore morwadie a ka se itumelele kakanyo e.
P5	Beke pele ga lenyalo la segosi,  Phemelo ne a ya kwa go Dineo. "Kgosigadi ya me e e rategang,  rrago o rulagantse lenyalo la gago le kgosana Moroka,  mme lona le tla diragala mo sebakeng sa beke."
P6	Kgosigadi Dineo o ne a maketse mme a sa itse gore a dire eng. Jaanong a akanya,  "Ga ke na go nyala kgosana Moroka,  monnamogolo yole yo o nonneng. Le eseng! Ke tshwanetse ke etele Lefika ke bone gore a ka se thuse pele go nna thari." Lefika e ne e le lekau la ga kgosigadi Dineo.
P7	Bosigo joo,  Dineo a ngwega mo ntlong. Fa rragwe a ka itse gore o ya kae,  o tla tenega thata. O ne a taboga mo gare ga sekgwa se se kitlaneng,  se se lefifi se na le mmitlwa le matlapa,  go fitlhela a goroga kwa go Lefika. O ne a fitlha a lapile,  a tshwerwe ke tlala le lenyora.
P8	"Moratiwa,  goreng o tlile o le esi kgakala jaana ka nako e?" ga botsa Lefika. O ne a mo siela metsi mme a mo tlogela gore a ikhutse. Lefika o ne a sa kgone go itshoka fa a ntse a emetse Dineo gore a bue.
P9	"Kgosigadi ya me e e rategang,  bothata ke eng?" Lefika a botsa. Dineo a hemela kwa godimo mme ka kutlobotlhoko a re,  "Rre o batla go nnyadisa kgosana Moroka yo mogolo. Mme nna nka se kgone go nyala monna yole. Lefika,  ke batla go nyalana le wena le fa o le modidi. Ke ikemiseditse go sotlega. Ke a go rata."
P10	"Fela kgosigadi,  ga ke na sepe se nka se fang rrago,  o a itse gore ke mosimane wa modidi," Lefika a lela. "Ke a itse,  ke wena fela monna yo nka nyalanang le ena," ga araba Dineo. O ne a akanya mme morago ga nako a re,  "A re tsamae re ye kwa go Thabang monna wa mokoro gore a re tshedise noka. Ka mokgwa oo,  re ka tshaba mme rre a ka se tlhole a re bona."
P11	Kwa ntlong ya segosi,  Kgosi Mothupi o lemogile gore kgosigadi Dineo ga a teng,  mme a laela bathusi ba gagwe gore ba mmatle motse otlhe. Badisa ba kgosi,  masole le baagi botlhe ba motse ba ne ba batla gotlhe mme ba se bone kgosigadi Dineo. Ba ne ba boela kwa kgosing mme ba mmolelela gore ga ba a bona Dineo gope. "Tsamayang lo ye go mmatla kwa nageng," Kgosi Mothupi a ntsha molao. O ne a tenegile.
P12	Fa kgosigadi Dineo le Lefika ba itlhaganelela kwa ditshitshing tsa noka,  go ne ga thiba maru a mantsho. Go ne go tla pula ya matlakadibe.
P13	Thabang rramokoro o ne ntse a baakanya mokoro wa gagwe fa baratani ba ba tla mo go ena. Lefika o ne a kopa Thabang gore a ba tshedise noka. Thabang o ne a gana,  a tlhalosa gore go tla pula ya matlakadibe mme ga go a sireletsega.
P14	Lefika o ne a pateletsa mme a tlhalosetsa Thabang mabaka a bona. O ne a tsha legago mme a le fa Thabang. Fa Thabang a utlwa mathata a bona mme a bona legapa le lentle,  o ne a ba utlwela botlhoko. O ne a dumela go ba tshedisa noka maemo a loapi a ntse a sa dumele.
P15	Thabang o ne a gogela mokoro gaufi le bona,  mme a re ba palame. O ne a simolola go kgweetsa mokoro wa gagwe ka baratani ba. Fa Kgosi Mothupi le kgosana Moroka ba fitlha kwa ditshitshing tsa noka,  ba ne ba bona batho ba bararo mo mokorong. Ba lemoga gore baratani ba bašwa ba tshabile.
P16	Diphefo tse di bokete di ne tsa fekeetsa mokoro mme Thabang o ne a palelwa ke go o laola. "Boa tswee-tswee. Ke go itshwaretse. Nka se lo otlhae." Mme go ne go setse go le thari. Mokoro o ne wa fetoga mme boraro jwa bona ba nwela mo metsing a a bogale. Go tloga ka letsatsi leo,  moagi mongwe le mongwe wa motse wa ga Kgosi Mothupi o ne a letlelewa go nyala motho yo a mo ratang,  mohumi kgotsa modidi.

images:

illustrations/pages/10069.png
illustrations/pages/10074.png
illustrations/pages/10063.png
illustrations/pages/10064.png
illustrations/pages/10065.png
illustrations/pages/10066.png
illustrations/pages/10067.png
illustrations/pages/10069.png
illustrations/pages/10070.png
illustrations/pages/10071.png
illustrations/pages/10072.png
illustrations/pages/10211.png
illustrations/pages/10075.png
illustrations/pages/10076.png
illustrations/pages/10077.png
illustrations/pages/10078.png
illustrations/pages/10079.png

translations:

Afrikaans (Translation)	Koning Kaja en Sy Dogter	id=20076
Akuapem Twi (Translation)	Ɔhempɔn Kayanja Ne Ne Babea	id=18462
Asante Twi (Translation)	Ɔhene Kayanja Ne Ne Babaa	id=18222
ChiTonga (Translation)	Mwami Kayanja Amwanaakwe Musimbi	id=18652
CiNyanja (Translation)	Mfumu Kayanja Namwana Wake Musikana	id=18670
Dagaare (Translation)	Naa Kayanja Ne O  Pɔgeyaa	id=17774
Dagbani/Dagbanli (Translation)	Naa Kayanja Mini O Bipuɣiŋga	id=18161
Dangme (Translation)	Matsɛ Kayanja Kɛ E Bi Yo Ɔ	id=18341
Dhopadhola (Translation)	Kere Kodi Nyare	id=18750
English (Original)	King Kayanja And His Daughter	id=10210
Ewe (Translation)	Fia Kayanja Kple Via Nyɔnuvi	id=18172
Fante (Translation)	Ɔhen Kayanja Na Ne Babasia	id=18492
French (Translation)	Le Roi Kayanja Et Sa Fille	id=12664
Ga (Translation)	Maŋtsɛ Okaija Kɛ Ebiyoo Lɛ	id=18336
Gonja (Translation)	Ewura Kayanja Nε Mobe Ebichesobi	id=18214
IciBemba (Translation)	Imfumu Kayanja Noomwana Waiko Umwanakashi	id=18675
isiNdebele (Translation)	Ikosi Umjekejeke Nendodakazi Yakhe	id=13054
isiXhosa (Translation)	Ikumkani Ukayanja Nentwazana Yakhe	id=17574
isiZulu (Translation)	Inkosi Undabenhle Nendodakazi Yayo	id=16472
Kasem (Translation)	Pɛ Kayanja De O Bukɔ	id=18228
Kiswahili (Translation)	Binti Wa Mflame Kayanja	id=12899
Mampruli (Translation)	Naaba Kayangya Ni U Bipuŋŋa	id=19353
Ng’aturkana (Translation)	Ekapolon Kayanja Ka Nakookeng	id=12922
Nzema (Translation)	Belemgbunli Kayanja Nee Ɔra Raalɛ Ne	id=18422
Oluwanga (Translation)	Omukhana Wo Omwami Kayanja	id=12954
Portuguese (Translation)	O Rei Kayanja E a Súa Filla	id=13644
Portuguese (Translation)	O Rei Kayanja E a Sua Filha	id=16719
Sepedi (Translation)	Kgoši Kayanja Le Morwedi Wa Gagwe	id=18163
Sesotho (South Africa) (Translation)	Morena Kadi Le Moradi Wa Hae	id=20035
SiLozi (Translation)	Mulena Kayanja Ni Mwana Wa Hae Wa Musizani	id=18741
Talen (Translation)	Na'ab Kayanja Ne O Puawoo	id=20196
Tshivenda (Translation)	Thovhele Kayanja Na Ṅwananyana Wawe	id=18277
Xitsonga (Translation)	Hosinkulu Kayanja Na Nhwanyana Wa Yena	id=18872
