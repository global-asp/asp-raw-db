url:	http://africanstorybook.org/reader.php?id=2339&d=0&a=1
id:	2339
title:	Kisirusiru, We Eshiyingwa
author:	Catherine Were
artist:	Catherine Groenewald
lang:	Oluwanga
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/2339.png
desc:	Yaliwo khale omusiani walakholanga shindu shiosi shiosi abwene tawe. Nyinamwana yali niyefwira

page_text:

P1	Inyanga indi khale,  yaliwo omulimi nende omukhasi we. Abali nende omwana mulala omusiani welira mbu,  Kisirusiru.
P2	Inyanga yindi,  Kisirusiru lwayali nayiranga tsimbusi mushiayo,  olwika lweimbusi lwarandula lishati lie. Nyina yaruma Kisirusiru khwiluka okhukula isindani yetse anabire lishati waliali nilirandushe. Yakula isindani ne nara mumufuko kwe lishati lie.
P3	Olwa yali nakalukhanga nango,  yanyoola abashie nibabayanga omupira ne nabenjiramo; isindani yarula mumufuko niilakakha ne niikora. Olwa yola nango,  yaboolera nyina eshiali nishikholeshe. "Mwana wanje," nyina yaboola,  "olundi,  otsomokha isindani khulukaratasi." "Yee mama,  embulile," Kisirusiru nakalusia.
P4	Inyanga yalondakho,  musiani nabukula inyungu okhutsia okhwenda amatsi. Yetsulira elia nyina yali namuboolere,  nafundikha inyungu mushipande shieikaratasi okhuchinga okhuira nango.   Khunjira ikaratasi eyo niyirandukha ne inyungu niikwa asi,  niyatikha mo efipande. Amatsi nikasundukha nikasalaana asi. Olwa yoola nango, nyina yamuira kaala namwechesia,  "Mwana wanje,  Olundi notsia musebere,  ochinjira inyungu khumurwe,  ne kalatombokha tombokha tawe."   "Yee embulire mama," Kisirusiru naboola.
P5	Inyanga yalondakho,  samwana yamuboolera okhuyila tsimbusi mushiayo.   Yetsulila aka nyina yali niyamuboolere. Nabukula imbusi nachinga khumurwe! Imbusi yamuswala,  niyimumanya khumurwe. Amalasire nikachaka okhumoola nikasundukha khubweni bwe. "Olilekha liina obusirubwo buno?" Samwana yamureeba noburuma. "Tsimbusi tsiboyungwa nomukoye ne tsikhweswa! Nolekhonyera amachesi ko tawe,  olarula munzu muno."
P6	Nibwakhashia,  samwana yamuruma okhutsia okhukula inyama khushiiro. Mukhwitsulila aka samwana yali namuboolere,  Kisirusiru yabukula inyama naboya kho omukoye,  ne niyanza okhuchikhwesa asi natsia nango. Yerukha tsimbiro bwangu natsia,  khoyole bwangu. Paarakho shinga olwa inyama yali niyifwana olwa yola nango!
P7	Samwana yasinyikha okhushira ne namuboolera okhutsia okhukhung'asia efindu fie fiosi nende okhurula ango awo. Nyina,  olwa yaulira kho ako,  yalola mbu yesi atsie nende omwana we. Babukula omuliango kwe inzu yokhuteekha,  nibatsia ninako okhuchaka okhumbakha litaala liabu wabatsia.
P8	Bacheenda oluchendo oluraambi ne shibanyola wabombakha litaala tawe. Eshiirima lwa shiatiira,  balola mbu baniine khumusala bakone khu muliango kwabu.
P9	Olwa bali nibakhaniina busa khumusala,  baulira oluyoka asi womusala. Balola emisatsa chisaba echialolekha okhuba emiri nichichinjire emikunia emikhoongo. Besundukha ne omuliango nikureremukha nikukwa asi. Kwerula asi,  Puuup,  nikusundusia emindu echo obutinyu,  ne nichilakasia asi buli eshindu,  nichiirukha nichitsia.
P10	Kisirusiru nende nyina bekha asi womusala.   Olwa bekula amakunia ako,  banyoolamo amapesa,  tsingubo,  amarungeti nende buli eshindu shia bali nibekomba okhumbashila inzu. Banyoola abundu wokhumbakha inzu imbiakha bwangu,  nibamenya nobusangali okhurula olwenolo.

images:

illustrations/pages/1392.png
illustrations/pages/1389.png
illustrations/pages/2127.png
illustrations/pages/1390.png
illustrations/pages/1391.png
illustrations/pages/1392.png
illustrations/pages/1393.png
illustrations/pages/1394.png
illustrations/pages/1395.png
illustrations/pages/1396.png
illustrations/pages/1397.png

translations:

Afrikaans (Translation)	Kisirusiru, Die Dwase Kind	id=11324
English (Original)	Kisirusiru, the Foolish One	id=2129
Kiswahili (Translation)	Kisirusiru, Mjinga	id=2335
Lugbarati (Translation)	‘Aza’Bo, Ba Aza Be Ri	id=2336
Lumasaaba (Translation)	Lukano Lwa Kusilu	id=2769
Lunyole (Translation)	Muŋubebe	id=2337
Maa (Translation)	Olmódáí Ojî Kisirusiru	id=2779
Ng’aturkana (Translation)	Kisurusur, Ekabang’Abang’At	id=2338
