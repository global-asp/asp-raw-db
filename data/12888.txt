url:	http://africanstorybook.org/reader.php?id=12888&d=0&a=1
id:	12888
title:	Re Etela Koko
author:	Motlhago Sara Mohale
artist:	Catherine Groenewald
lang:	Sepedi
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/12888.png
desc:	Ke puku yeo e bolelago ka bana ba ba bedi bao ba etela kokoa bona naga-magaeng. Ba ipshina ka leeto la bona go fihlela ba boela gae

page_text:

P1	Odongo le Apiyo ba dula motse-setoropong le tatago bona. Ba be ba fela pelo gore maikhutšo a dikolo a thoma neng. Ba fela pelo ka gore ba ya go etela koko. Odongo le Apiyo ba be ba thabile ka gore maikhutšo a ile a fihla.
P2	Mantšiboa ba ile ba paka diaparo tša leeto,  ba itokišetša leeto la bona le le telele go yo etela koko. Bošegong bjoo,  bana ba ba ile ba palelwa ke go robala,  ba lala ba bolela ka maikhutšo bošego kamoka.
P3	Mesong,  ba tloga ka koloi ya tate ba leba go koko. Koloi ya sepela ya feta dithaba,  ya feta diphoofolo tša naga le polasa ya teye. Bana ba ipshina ka go bala dikoloi tšeo di fetago le ka go opela dikoša.
P4	Morago ga nakwana,  bana ba lapa ba swarwa ke boroko.
P5	Tate o ile a tsoša Odongo le Apiyo ge ba tsena ka motse. Ba ile ba hwetša koko,  Selaelo,  a dutše legogong tlase ga mohlare. Ka Sepedi,  'Selaelo' ke gore,  'ngwana wa mafelelo'.
P6	O ile a amogela baeng ba gagwe ka go opela le go bina ka ntlong ka lethabo. Odongo le Apiyo ba ile ba thabela go fa koko Selaelo dimpho tšeo ba mo reketšego tšona go tšwa toropong. "Bula mpho ya ka pele koko," gwa bolela Odongo. "Aowa, bula ya ka pele!" gwa goelela Apiyo.
P7	Koko Selaelo o ile a leboga dimpho ka go šegofatša bana le go ba reta ka ditheto tša bona.
P8	Odongo le Apiyo ba ile ba ya ntle go raloka. Ba ile ba kitimiša dinonyane le dirurubele.
P9	Ba namela mehlare gape ba raloka ka letamong.
P10	Mathapama ba boa gae go tlo lalela. Ba ile ba thoma go otsela ba le gare ba eja!
P11	Ka tšatši leo le latelago,  tatago bana o ile a boela morago gae,  bana ba šala le koko Selaelo.
P12	Odongo le Apiyo ba ile ba thuša koko ka mešongwana ya ka gae. Ba kga meetse,  ba tla le dikgong. Ba tla le mae a dikgogo a go tšwa ka hokong,  ba kga le merogo ka serapeng sa koko sa merogo.
P13	Koko Selaelo o ile a ruta ditlogolo tša gagwe go apea mageu. A ba ruta gape go apea bogobe bja mabele, ba šeba ka hlapi.
P14	Tšatši le lengwe Odongo o ile a iša dikgomo tša koko Selaelo mafulong. Dikgomo di ile tša šwahlela mašemo a moagišane wa koko. Mong polasa o ile a befelwa kudu. O ile a tshepiša gore o tlile go tšea dikgomo bakeng la gore di jele ka mašemong a gagwe. Go tloga tšatšing leo, Odongo o ile a tshepiša go hlokomela.
P15	Ka mokibelo,  bana ba ya mmarakeng le koko Selaelo. Koko o be a rekisa merogo,  swikiri le disepe gona kua mmarakeng. Apiyo o be a rata go botša bareki kelo ya direkišwa tšeo tša koko. Odongo yena,  a rata go phuthela tšeo bareki ba di rekilego.
P16	Mathapama bana le koko ba ipshina ka teye, morago ba bala letseno la bona la tšatši leo mmogo.
P17	Go se goye kae, ke ge maikhutšo a fedile. Odongo le Apiyo ba swanela go boela gae motse-setoropong. Koko Selaelo o ile a fa Odongo kepisi, a fa Apiyo jeresi. Morago a phuthella bana mphago wa leoto.
P18	Ge tatago bona a fihla, bana ba be ba sa nyake go sepela. Ba kgopela koko Selaelo gore a sepele le bona. Koko Selaelo o ile a myemyela a re, "Nna ke tšofetše gore nka dula motse-setoropong. Ke tla le emela ge le tla go nketela gape."
P19	Odongo le Apiyo ba mo gokara ka maatla,  morago ba mo laela.
P20	Ge ba boela sekolong,  Odongo le Apiyo ba anegela bagwera ka bophelo bja naga-magaeng. Bangwe bagwera ba re bona ba rata bophelo bja motse-setoropong efela bangwe ba re bja naga-magaeng bo kaone. Seo ba kwanego ka sona ka moka,  ke gore Odingo le Apiyo,  ba nale koko wa go loka wa lerato!

images:

illustrations/pages/11661.png
illustrations/pages/11657.png
illustrations/pages/11658.png
illustrations/pages/11659.png
illustrations/pages/11660.png
illustrations/pages/11661.png
illustrations/pages/11662.png
illustrations/pages/11663.png
illustrations/pages/11664.png
illustrations/pages/11665.png
illustrations/pages/11666.png
illustrations/pages/11667.png
illustrations/pages/11668.png
illustrations/pages/11669.png
illustrations/pages/11670.png
illustrations/pages/11671.png
illustrations/pages/11672.png
illustrations/pages/11673.png
illustrations/pages/11674.png
illustrations/pages/11675.png
illustrations/pages/11676.png

translations:

Afrikaans (Translation)	Vakansies By Ouma	id=20074
Asante Twi (Translation)	Mondli Ne Mbali Kɔsra Wɔn Nanabaa	id=18281
ChiTonga (Translation)	Mupumuno Abankaaka	id=18644
CiNyanja (Translation)	Cuti Kwa Ambuya	id=18665
Dhopadhola (Translation)	Ywomirok  Bothi  Adhadha	id=15758
English (Original)	Holidays With Grandmother	id=12084
English (Adaptation)	Mondli and Mbali Visit Grandmother	id=13636
English (Adaptation)	Visiting Grandmother	id=21448
IciBemba (Translation)	Cuuti Kuli Banakulu	id=18684
isiXhosa (Translation)	Ulilitha Noluniko Batyelela Umakhulu Wabo	id=17528
isiZulu (Translation)	Umondli Nombali Bavakashela Ugogo Wabo	id=18756
Kiswahili (Translation)	Likizo Kwa Nyanya	id=12670
Lunyole (Translation)	Ohuŋumulira Ewa Nguhwa	id=13480
Lunyole (Adaptation)	Ohuŋuumulira Ewa Nguhwa	id=16613
Ng’aturkana (Translation)	Akilakin Ata Egolitoe Esukul	id=12765
Oluwanga (Translation)	Amaulukho Wa Kukhu	id=12924
Sepedi (Translation)	Maikhutšong  Le Koko	id=18166
Sesotho (South Africa) (Translation)	Matsatsi a Phomolo Le Nkgono 	id=20030
Setswana (Translation)	Morwesi Le Pule Ba Etela Nkoko	id=16725
Setswana (Translation)	Morwesi Le Pule Ba Etela Nkoko	id=17649
SiLozi (Translation)	Kwapumulo Ni Bokuku	id=18715
Talen (Translation)	Mondli Ne Mbali N Kaa Ba Makpeem	id=20128
Tshivenda (Translation)	Holodeyi Na Makhulu	id=18305
Xitsonga (Translation)	Ku Endzela Kokwana Wa Xisati Hi Tiholideyi	id=19018
