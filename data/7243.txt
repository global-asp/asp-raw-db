url:	http://africanstorybook.org/reader.php?id=7243&d=0&a=1
id:	7243
title:	Umukhasi We Mu Kusaala
author:	Cornelius Wekunya
artist:	Jemma Kahn
lang:	Lumasaaba
level:	Longer paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/7243.png
desc:	Umusaani umusakhuulu abe ali na buli shiindu shoosi sheesi akana – khuurusakho nga s’ali n’umukhasi ta. Kila akhalawo khuubeetsa umukhasi khukhwaama mu kusaala. Ne aabawo basooleli babaandi khukhwaama mu shisiintsa shishililaanilewo babakhaalawo bari ali umumiliwu naabi

page_text:

P1	Aabawo khaalekho,  umusaani mutweela,  uwaba ni buyiindifu buukali naabi – liiswa liikali liilayi naabi,  ni tsikhaafu,  kamakheese ni tsimbusi. Ne buli isi eloosela khuusaakhuliwa,  ni kumutaambo nakwo isi kweloosela khuumuminya,  khulwekhuuba aabakho ni shishiindu sheesi ataamba. Aataamba umukyelama.
P2	Shifukhu shitweela,  aaba weemikhile mwisina mwe kusaala. Aryo waafuna shishambaaso: Ari siinga alekha khufuna umukhasi ta,  umweene aakha ekholeleyo mtweela?
P3	Aryo waananikhilawo khubeetsa umukhasi umumiliwu naabi khukhwaama mu kusakya kwe kuusaala. Nga n'amala khuubeetsa shifwaananyi sh'omukhasi,  wahaamba khu moni ts'omukhasi tsana,  natso tsabiimbukha. Aryo waasihelelakho kumuuya,  nasyo syekela umukhasi umulamu.
P4	Mu n'gali niye aaba umukhasi umumiliwu naabi khufuurisa baamiliwu boosi beesi aabonatsakakho. Kila atsya aasi khumeesikamo keewe,  waaloomba umukhasi uyo khuuba umukyelama weewe.
P5	Aryo waamuwa shitweeya shishimelamela,  matoongo ni kumunaala kwe khu murwe,  bibyookesanisa nga n'ali umukhasi umukhwaalikhe. Aryo waamwombekhela intsu,  waakimaala ni liiloba,  waakibiimbakho ni buunyaasi,  bibyabaatsaka mwisina mwe kusaala kweesi aamubeetsamo. Waalomela umukyelama uyo ari,  "Ise ikhuloomba shishiindu shitweela shonyene. Ukhaboolatsakilakho umuundu yeesi eena isi iwe waama ta."
P6	Ne siyabirawo imbuka ta,  basooleli khukhwaama mu shisiintsa shisheesanwa,  baananikha khuukanikhanamwo bonyene bari,  "Umusakhulu ng'oyo afuna aryeena umukhasi umumiliwu umushikhaana oyo?" Baryo baakhalawo khuumwiiba bamuyile iwaabwe.
P7	Umusakhulu waawotokha kumwoyo. Aryo wewulila nga s'anyala khuumenya yenyene akhali umukyelama weewe ta. Ni abweene awo niwo isi aambaasila ari,  "Manya siinga imbakho ni shishiindu shoosi sh'omukhasi uyo,  kane indekhe khukhwiiwuumba ta. Kila arumana kamawuusi keewe khuumuweentsa,  kamwiimbilekho khakheenya khamuwooyewooye nio kanyalise khuumurusakho syoosi khu biindu bye khu mubili kweewe."
P8	Kamawuusi nga kaliimunyoolile,  kaamwiimbila kumweenya kwe binywiinywi kari: Umukhasi we mu Kusaala,  umukhasi we mu Kusaala. Iwe umumiliwu khuufuura bakhasi babaandi babaramile boosi. Umuseetsa woowo waakhurumaane ifwe khwiitse khumwiisileyo shitweeya shoowo!
P9	Aryo umukhasi uyo waabiwa shitweeya,  karyo kaapamburukha kaabira khu lukiingi,  kaabira khu luutsi lwe kameetsi,  kaakobola isi umuseetsa weewe. Aryo kila awaamba shitweeya waashira mu moni mweewe,  mu mbuka ifwiiti iyo wewulilakho buulayikho.
P10	Ne umusaani s'akama khukhwambaasa khu mukhasi uyo. Kila ndi luundi arumana kamawuusi keewe khuutsya kamwiimbile kari: Umukhasi we mu Kusaala,  umukhasi we mu kusala. Iwe umumiliwu khuufuura bakhasi babaandi babaramile boosi. Umuseetsa woowo waakhurumaane khumukoboseleyo kumunaala kwoowo kwe khu murwe! Luundi kaapamburukha keelayo ni kumunaala kwe khu murwe nga nikho khaabonelo kh'omukhasi umukhwaalikhe.
P11	Aryo wahaamba kumunaala kwe khu murwe,  waakhupa shikhoowe lw'omukyelama weewe,  uuli aleeyi busa iyo mu baandu babaandi. Imbuka yaabirawo ifwiiti iri,  waalaanga kamawusi keewe luundi. Waakalomela ari,  Nimwiileyo,  mumwiimbile muri,  Umukhasi we mu Kusaala,  umukhasi we mu kusala. Iwe umumiliwu khufuura bakhasi babaandi boosi. Umuseetsa woowo waakhurumaane khumukoboseleyo buulamu bwoowo!
P12	Kamawuusi kaatsya luundi kumuluundi kwe khataru. Kaatsya kaamukwa khu mabeka. Nga kamawuusi keemba,  buli litweela nga litomolamwo imoni. Lubaluba wekyela shifwaananyi shibeetse. Biikyele ni kamakhono byaakhalikhaka. Kumurwe nakwo kwaakwa aasi. Lwanyuma shitsupu shoosi she khupa aasi.
P13	Mu mbola busa,  umuseetsa weewe waapiringisa shitsupu she kuusaala kweewe,  waashiyila mu luutsi. Aryo waashimisa khu milandila kyakwo mu meetsi. Kuryo kwaasisinakho luundi kamasaafu khu lwe nyaanga ni liiloba.
P14	Nga imbewo yaawuutsile,  kamasaafu kewulila buulayi naabi. Nga isaambo isi umukhasi ewulilamwo nga ali khukhwiiwuuma umuseetsa weewe.

images:

illustrations/pages/2580.png
illustrations/pages/2584.png
illustrations/pages/2585.png
illustrations/pages/2583.png
illustrations/pages/2586.png
illustrations/pages/2587.png
illustrations/pages/2588.png
illustrations/pages/2589.png
illustrations/pages/2590.png
illustrations/pages/2591.png
illustrations/pages/2592.png
illustrations/pages/2581.png
illustrations/pages/2582.png
illustrations/pages/2593.png
illustrations/pages/2580.png

translations:

Aringati (Translation)	Ife Ũkú Ru Rĩ	id=7527
English (Original)	The Tree Wife	id=2595
isiXhosa (Translation)	Inkosikazi Eyenziwe Ngomthi	id=3137
isiZulu (Translation)	Unkosikazi Oyisihlahla	id=3138
isiZulu (Adaptation)	Unkosikazi Oyisihlahla	id=14188
Kikamba (Translation)	Kiveti Kya Muti	id=3139
Kiswahili (Translation)	Mke Mti	id=3140
Luganda (Translation)	Omukazi Eyava Mu Muti	id=3141
Lugbarati (Translation)	Oku Pati Ru Ri	id=2712
Lunyole (Translation)	Omuhasi Womu Musaala	id=3142
Maa (Translation)	Enkitók Naguatúno	id=2816
Oluwanga (Translation)	Omukhasi Musala	id=3143
Sepedi (Translation)	Mosadi Wa Sehlare	id=7244
Sesotho (Lesotho) (Translation)	Mosali Oa Sefate	id=3144
Sesotho (Lesotho) (Translation)	Mosali Oa Sefate	id=10370
Setswana (Translation)	Mosadi Wa Setlhare	id=7242
