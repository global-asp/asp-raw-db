url:	http://africanstorybook.org/reader.php?id=13214&d=0&a=1
id:	13214
title:	Magozwe
author:	Ursula Nafula
artist:	Magriet Brink and Wiehan de Jager
lang:	Kiswahili
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/13214.png
desc:	Mvulana mdogo anajipata mtaani pamoja na watoto wengine wanaorandaranda. Katika hali ya kujitafutia

page_text:

P1	Katika jiji moja, kuliishi wavulana wa kurandaranda mtaani. Asubuhi moja walikoka moto kutumia karatasi walizookota. Miongoni mwao alikuwa Magozwe, mdogo kwa wote.
P2	Wazazi wa Magozwe walifariki akiwa na umri wa miaka mitano pekee. Magozwe alienda kuishi na mjombake ambaye hakumjali. Magozwe alifanya kazi nzito bila chakula.
P3	Magozwe alipolalamika au kumwuliza, mjombake alimpiga. Alipotaka kwenda shule, mjombake alisema, "Usinisumbue. Wewe ni mjinga. Huwezi kujifunza chochote." Baada ya kuteswa kwa miaka mitatu, Magozwe alitoroka akaanza kuishi mtaani.
P4	Maisha ya mtaani yalikuwa magumu. Walikosa chakula. Walikamatwa na polisi. Walichapwa na wananchi na kuwa wagonjwa. Pia, kulikuwa na vita baina yao na makundi mengine. Wavulana hao walitegemea kuombaomba. Pia waliuza plastiki, vyuma, chupa na magazeti makuu kuu. 
P5	Siku moja, Magozwe aliokota kitabu cha hadithi. Alikifuta vumbi na kukiweka ndani ya gunia lake. Alizoea kutazama picha. Hakujua kusoma maneno.
P6	Picha zilikuwa za mvulana aliyekuwa rubani wa ndege. Magozwe alitamani kuwa rubani bora zaidi ulimwenguni. Angeyafumba macho na kufikiria kuwa aliiendesha ndege kubwa kuliko zote!
P7	Ulikuwa msimu wa baridi. Magozwe aliombaomba barabarani. Mwanamume mmoja alijitambulisha kwake, "Hujambo? Ninaitwa Tomaso. Ninajua mahali unaweza kupata chakula." Tomaso alimwonyesha nyumba yenye paa la bluu. Magozwe alimtazama Tomaso, akaitazama ile nyumba kisha akasema, "Labda." Aliondoka na kwenda zake.
P8	Miezi iliyofuata, wavulana wa mtaani walizoea kumwona Tomaso. Tomaso alipenda kuzungumza na watu walioishi mtaani. Aliwasikiliza wakizungumzia maisha yao. Tomaso alikuwa na nia nzuri, mvumilivu na mwenye heshima. Baadhi ya wavulana walianza kwenda katika nyumba ya paa la bluu. Wakati wa mchana walipata supu na mkate.
P9	Siku moja, Magozwe alikuwa akikitazama kitabu chake alichookota. Tomaso alimwuliza, "Hadithi inahusu nini?"  Magozwe alimjibu, "Inamhusu mvulana aliyekuwa rubani." "Anaitwaje?" Tomaso alimwuliza. Magozwe alisema kwa sauti ya chini,  "Sijui. Siwezi kusoma."
P10	Baadaye, Magozwe alimweleza Tomaso sababu iliyomfanya atoroke kwa mjombake. Tomaso alimsikiliza na wala hakumfanyia uamuzi.
P11	Siku ya kusherehekea miaka kumi ya kuzaliwa,  Tomaso alimpatia Magozwe kitabu kipya cha hadithi. Hadithi ilimhusu mvulana mchezaji kandanda maarufu. Tomaso alimsomea Magozwe hadithi hiyo mara nyingi. Siku moja alisema,  "Wakati wa kwenda shule umefika. Utaweza kujisomea hadithi hii. Unaonaje?" Tomaso alimwonyesa Magozwe mahali watoto walisaidiwa kwenda shule.
P12	Magozwe alifikiria kuhusu pahali hapo papya na kuhusu kwenda shule. "Labda mjombangu alisema ukweli kwamba mimi ni mjinga na siwezi kujifunza chochote? Na nikipigwa huko? Labda ni heri kubaki mtaani." Magozwe aliyafikiria mambo hayo kwa hofu.
P13	Magozwe alimwelezea Tomaso mawazo yake na hofu aliyokuwa nayo. Muda ulipopita, Tomaso alimshawishi Magozwe. Alimwambia kuwa maisha yangekuwa bora akienda shule.
P14	Magozwe alihamia chumba kimoja katika jumba kubwa. Alikitumia chumba hicho pamoja na wavulana wengine wawili. Jumla, walikuwa watoto kumi walioishi katika jumba lile. Waliishi na Shangazi Cissy na mumewe, mbwa watatu, paka na mbuzi mmoja.
P15	Magozwe alipoanza kwenda shule, haikuwa rahisi. Mara nyingi alitaka kukata tamaa. Alipowafikiria rubani na mchezaji kandanda maarfu aliosoma katika vitabu vya hadithi, alivumilia.
P16	Siku moja Magozwe alikuwa akisoma kitabu.  Tomaso alimwuliza, "Hadithi unayoisoma inahusu nini?" Magozwe alimjibu, "Inamhusu mvulana aliyekuwa mwalimu."  "Anaitwaje?" Tomaso alimwuliza tena. "Anaitwa Magozwe." Magozwe alisema kwa tabasamu.

images:

illustrations/pages/12937.png
illustrations/pages/12931.png
illustrations/pages/12932.png
illustrations/pages/12933.png
illustrations/pages/12935.png
illustrations/pages/12936.png
illustrations/pages/12937.png
illustrations/pages/12938.png
illustrations/pages/12939.png
illustrations/pages/12940.png
illustrations/pages/12941.png
illustrations/pages/12942.png
illustrations/pages/12943.png
illustrations/pages/12944.png
illustrations/pages/12945.png
illustrations/pages/12946.png
illustrations/pages/12947.png

translations:

0 (Translation)	Magozwe	id=18463
Afrikaans (Translation)	Magozwe	id=20078
Asante Twi (Translation)	Magozwe	id=18280
ChiTonga (Translation)	Magozwe	id=18653
CiNyanja (Translation)	Magozwe	id=18671
Dagaare (Translation)	Magozwe	id=17775
Dagbani/Dagbanli (Translation)	Magozwe	id=18162
Dangme (Translation)	Mokasa	id=18302
English (Original)	Magozwe	id=13213
Ewe (Translation)	Magozwe	id=18184
Fante (Translation)	Magozwe	id=18493
French (Translation)	Magozwe	id=13768
Ga (Translation)	Ankamafio	id=18337
Gonja (Translation)	Magozwe	id=18215
IciBemba (Translation)	Magozwe	id=18676
isiXhosa (Translation)	Umagozwe	id=14127
isiZulu (Translation)	Mhlaba Ngiyakuhlonipha	id=15051
Kasem (Translation)	Magozwe	id=18229
Kiswahili (Adaptation)	Magozwe	id=18330
Kiswahili (Adaptation)	Magozwe	id=19360
Mampruli (Translation)	Magozwe	id=19322
Nzema (Translation)	Magozwe	id=18429
Portuguese (Translation)	Magozwe	id=17034
Sepedi (Translation)	Magozwe	id=18159
Sesotho (S.Africa) (Translation)	Magozwe	id=14512
Setswana (Translation)	Magozwe	id=14888
SiLozi (Translation)	Magozwe	id=18742
Tshivenda (Translation)	Magozwe	id=14794
Xitsonga (Translation)	Mahewu	id=14524
