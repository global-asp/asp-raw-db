url:	https://africanstorybook.org/reader.php?id=33457&d=0&a=1
id:	33457
title:	Abele le mpopi wa sesi wa gagwe
author:	Dikeledi Queen Shai
artist:	Jesse Breytenbach
lang:	Sepedi
level:	Longer paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/33457.png
desc:	Kanegelo ye e bolela ka buti le sesi

page_text:

P1	Go be go na le mošemane yoo leina la gagwe e bego e le Abele. O ile a itirela karikana.@@Abele o be a se na mootledi wa karikana ya gagwe ye mpsha. O ile a re go sesi wa gagwe, "Meri, ke hloka mootledi wa karikana ya ka. Ke kgopela gore o mphe mpopi wa gago. Mpopi o ka dula ka mo karikaneng."
P2	Efela Meri a re, "Aowa, ke nyaka mpopi wa ka." Ge Meri a gana go mo fa mpopi, Abele a befelwa kudu. A swara mpopi a o goga.@@Meri le yena a goga letsogo le lengwe la mpopi. Abele a goga ka thoko ye mola Meri a goga ka lehlakoreng le lengwe. Letsogo la mpopi la kgaoga.
P3	Meri o ile a lla a kitimela go mmagwe. "Mma bona," a realo, "Abele o gogile letsogo la mpopi wa ka le kgaogile. O be a nyaka gore mpopi wa ka o dule ka karikaneng ya gagwe ye mpsha efela nna ke be ke nyaka go raloka le mpopi."@@Mmagwe a re, "Abele ga se a itshwara gabotse."
P4	Mmagwe o ile a gopola ka mokgwa wa go ruta morwa wa gagwe go hlokomologa dibapadišane tša sesi wa gagwe. O ile a tlelwa ke leano.@@O ile a ya go mogwera wa gagwe yoo e bego e le ngaka gomme a mmotšiša, "Ke hloka thušo ya gago hle." Ngaka ya fetola, "Nka go thuša bjang mogwera wa ka?"
P5	Mmagwe a araba, "Morwa wa ka Abele ga a itshware gabotse matšatši a. O gogile mpopi wa sesi wa gagwe ka letsogo gomme la kgaoga. Ga se a swanela go dira ka tsela yela.@@Ke tla mmotša gore gosasa a tliše mpopi go wena gomme o bušetše letsogo la mpopi madulong a lona."
P6	"Ke kgopela gore o botše Abele gore o swanetše a go lefele mošomo woo o tlago go o dira. Ga a na le ge e ka ba sente, ka gorealo, o tla mmotša gore a hlatswe koloi ya gago ye kgolo ya kgale yeo e phelago e na le marole," mmagwe a realo.@@Mogwera wa gagwe a sega gomme a re, "Ee-ee! Seo e tla ba taba ye botse."
P7	Mmago Abele o ile a boela gae. Ge a fihla a botšiša Abele a re, "Na ge o lwala goba o e kwa bohloko o ya kae? Abele a araba ka go re, "Ge ke lwala goba ke e kwa bohloko ke swanetše go ya ngakeng."@@Mmago Abele a re, "O gobaditše mpopi, bjale o swanetše go iša mpopi ngakeng."
P8	Abele o ile a iša mpopi ngakeng. "Mpopi wo o gobetše kudu. Mma o rile ke o tliše go wena. Ngaka, na o ka kgona go fa mpopi letsogo le leswa?"@@Ngaka e ile ya dumela go alafa mpopi. Mpopi o ile wa fiwa letsogo le leswa.
P9	Ngaka e ile ya re go Abele, "Mpopi o na le letsogo le leswa. O swanetše go lefela mošomo wa ka. Na o na le bokae?"@@Abele a fetola ka go re, "Ka kgopelo hle ngaka, ga ke na le ge e ka ba sente. Nka se kgone go lefela mošomo wa gago."
P10	10	Ngaka a re, "Bjale ge! Ga o na tšhelete? Koloi ya ka ye kgolo e na le ditšhila kudu! Hlatswa koloi ya ka, seo e tla ba tefo ya mošomo wa ka."@@Abele a tšea pakete ya meetse le lešela la go hlweka. Go ile gwa tšea nako ye telele go hlatswa koloi yeo ya ditšhila.
P11	Morago ga fao Abele a bušetša mpopi go Meri. O be a thabile gomme a re go Abele, "O buti wa go loka. Ke leboga ge o lokišitše mpopi wa ka."@@"Sesi wa ka, ke maswabi go befelwa ka tsela yela ka ba ka go nyamiša," Abele a realo.
P12	Go tloga ka lona letšatši leo, Abele o ile a gomela go tšea dilo tša sesi wa gagwe gape. O ile a leka ka maatla go se sa befelela sesi wa gagwe.@@Abele o ile a gopola nako ye telele yeo a e tšerego go hlatswa koloi ye kgolo, ya ditšhila ya ngaka. A tšea sephetho sa go re, go be go se na mohola wa go befelwa le go thuba dilo.

images:

illustrations/pages/25399.png
illustrations/pages/25393.png
illustrations/pages/25394.png
illustrations/pages/25395.png
illustrations/pages/25396.png
illustrations/pages/25398.png
illustrations/pages/25397.png
illustrations/pages/25399.png
illustrations/pages/25400.png
illustrations/pages/25401.png
illustrations/pages/25402.png
illustrations/pages/25403.png
illustrations/pages/25404.png

translations:

Amharic (Translation)	አቤልና የእህቱ አሻንጉሊት	id=21583
Amharic (Translation)	አቤልና የእህቱ አሻንጉሊት	id=21585
English (Original)	Abel and his sister's doll	id=21513
English (Adaptation)	(Colour-in) Abel and his sister's doll	id=21518
French (Translation)	Abel et la poupée de sa sœur	id=33148
Kanuri (Translation)	Ngwalimi-a Fero Karamabe Yanzǝganabe-a	id=32287
Khoekhoegowab (Translation)	Abeli tsî ǃgâsas di popis tsîra xa	id=24666
Kinyarwanda (Translation)	igikinisho cya mushiki wa Abeli	id=23375
Luganda (Translation)	Abelli ne dolle ya mwanyinaze	id=23013
Lugwere (Translation)	abel ne ekidole ekya mwonyoko weh	id=23826
Lusoga (Translation)	Aberi ni dole wa mwaninha	id=24879
Lusoga (Translation)	Abeli ni doli wa'mwanhinha	id=31009
Oshikwanyama (Translation)	Abel nokapopifa kamumwaina	id=24148
Oshindonga (Translation)	Abel nokapopitha koka mwaina kadhona ke	id=23906
Otjiherero (Translation)	Abel no mbopi jomute kue	id=24176
Rukwangali (Translation)	Abel nosipopisa sampanzendi	id=31496
Runyankore (Translation)	Abeeri Na Dolle Ya  Mwine Nyina	id=24026
Sesotho (South Africa) (Translation)	Abele le popo ya ausi wa hae Palesa	id=33369
Siswati (Translation)	Abel namdoli wadzadzewabo	id=33394
