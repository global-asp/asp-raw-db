url:	http://africanstorybook.org/reader.php?id=22007&d=0&a=1
id:	22007
title:	Igikeri n'Inzoka
author:	Epimaque Niyibizi
artist:	Rob Owen
lang:	Kinyarwanda
level:	First paragraphs
lic:	Creative Commons: Attribution 4.0
thumb:	http://africanstorybook.org/illustrations/covers/22007.png
desc:	Muri iyi nkuru

page_text:

P1	Kera igikeri n'inzoka byari inshuti magara. Byari bituranye kandi abana babyo bakiniraga hamwe.
P2	Umunsi umwe, igikeri kibwira inzoka kiti: «Nshuti yanjye, ndashaka kujya gusura mama mu cyumweru gitaha. Mbese uzamperekeza?»
P3	Inzoka irakibwira iti: "Byanshimisha cyane tujyanye". Igikeri kirayisubiza kiti: «Ni byiza cyane. Noneho reka twitegure urugendo rurerure.» Igikeri cyungamo kiti: «Tugomba kandi gushaka uzasigara aturebera abana mu gihe tuzaba tudahari.»
P4	Zisaba inkende ngo izifashe kuko yagiraga imico myiza kandi ikamenya kwita ku byo ishinzwe. Inkende irabyemera.
P5	Mu minsi mike yakurikiyeho, izi nshuti magara uko ari ebyiri zari zihuze cyane, zirimo gushyashyana zitegura urugendo. Igikeri gifata umuswa kiwushyira mu mufuka munini. Nyina yakundaga kurya umuswa cyane.
P6	Umunsi uragera, maze izi nshuti zihaguruka mu rukerera zitangira urugendo. Ziza kugera mu ishyamba ry'inzitane. Zikimara kwinjiramo, inkima zariye karungu zirakorana kugira ngo zirwane nazo.
P7	Inzoka yari yagize ubwoba ku buryo yahindaga umushyitsi. Yakomezaga gukubita akavugirizo, ariko inkima z'amahane menshi zikomeza gusatira.
P8	Mu gihe inkima zari zigiye kuzisingira, igikeri gihita kigonga cyane. Inkima zahita zigira ubwoba maze zirahunga.
P9	Izi nshuti uko ari ebyiri zageze kwa nyina wa Gikeri zishonje kandi zinaniwe. Nyina wa Gikeri aziha umusambi ngo zicareho, mu gihe agitegura amafunguro.
P10	Ibiryo bimaze gushya, igikeri n'inzoka birakaraba maze biricara ngo birye.
P11	Mbere y'uko bitangira kurya, igikeri kiravuga kiti: "Wowe Nzoka, ntabwo warya uryamye hasi. Byaba ari imico mibi rwose. Gerageza wicare neza, naho ubundi mama yakumva ko wamusuzuguye."
P12	Inzoka igerageza kwicara nk'igikeri biyigoye cyane, ariko biranga birayinanira.
P13	Ubwo igikeri na nyina byo byari byatangiye kurya.
P14	Inzoka itakambira igikeri igira iti: "Rwose sinshobora kwicara neza pe!" Nyamara igikeri cyo nticyayumvaga.
P15	Inzoka umujinya urayica maze ifata ikemezo cyo gusubira imuhira. Ifata inzira igenda idasezeye ku bikeri.
P16	Mu gihe yari igeze mu nzira isubira imuhira, icura umugambi wo guha igikeri isomo kitazibagirwa!

images:

illustrations/pages/18784.png
illustrations/pages/18783.png
illustrations/pages/18784.png
illustrations/pages/25000.png
illustrations/pages/25001.png
illustrations/pages/25002.png
illustrations/pages/25003.png
illustrations/pages/25004.png
illustrations/pages/25005.png
illustrations/pages/25006.png
illustrations/pages/25007.png
illustrations/pages/25008.png
illustrations/pages/25009.png
illustrations/pages/25010.png
illustrations/pages/25011.png
illustrations/pages/25012.png
illustrations/pages/25013.png

translations:

Afaan Oromo (Translation)	Fattefi Bofa	id=20423
Amharic (Translation)	እንቁራሪትና እባብ	id=20451
English (Original)	Frog and Snake	id=18771
English (Adaptation)	Frog And Snake	id=19762
isiZulu (Translation)	UXoxo noNyoka	id=20718
Kinyarwanda (Translation)	Inzoka N' Igikeri	id=20763
Kiswahili (Translation)	Chura na Nyoka	id=20434
Luganda (Translation)	Wakikere Ne Wamusota	id=18772
Lusoga (Translation)	Wakikere Ni Wamusota	id=20398
Lusoga (Translation)	Akalenga N’Omusta	id=21276
Ng’aturkana (Translation)	Akidodok Ka Emun	id=20392
Setswana (Translation)	Segwagwa Le Noga	id=21160
