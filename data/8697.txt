url:	http://africanstorybook.org/reader.php?id=8697&d=0&a=1
id:	8697
title:	Umuyiinga We Binywiinywi
author:	Milton Eridad Shissa
artist:	Wiehan de Jager
lang:	Lumasaaba
level:	First paragraphs
lic:	Creative Commons: Attribution 3.0
thumb:	http://africanstorybook.org/illustrations/covers/8697.png
desc:	The birds want a king

page_text:

P1	Yabawo lutweela,  binywiinywi byaba ni lukhobo. Byakana khuufuna umuyiinga,  nga babaandu,  ni bisolo ni bili. Khanywiinywi shiina khakhanyala khuuba umuyiinga?
P2	Kila khatweela khaloma khari,  "Ikhosi niyo inyala lwekhuuba ili ni kamaani,  luundi ibonekhamo buyiinga." Ne khakhaandi khaloma khari,  "Taawe,  lwekhuuba siliikho ni lihabi,  naluundi nga ikukuula,  ishikhola ni likono lye kumutaambo busa." Khakhaandi khaakukuula khari,  "Kale khakhuyile Inyoofwe,  lwekhuuba niyo ili imboofu,  naluundi ibuutsa nga italanyi." Ne khakhaandi khelamo khari,  "Taawe,  ne sikunyala khupamburukha ta. Umuyiinga we binyiinywi aakha khuuba nga anyala khuupamburukha."
P3	I pikoko nayo yeelamo nga iwutsakilisa kumukhiinga kwayo iri,  "Nambaasa ndi ise niye uwaakha khuuba umuyiinga. Ise imbonekha buulayi naabi." Tsikhiikhi kwelamo kuri,  "Iwe wiyiingayiinga naabi! Ne ise indi ni tsimoni tsitsifuura buboofu mu binywiinywi byoosi. Ise naakha khuuba umuyiinga. Bibiramile byayokesa biri,  "Taawe,  taawe,  sinyala yaaba iwe tsikhiikhi ta! Iwe utsya khukona nga inyaanga irura.
P4	Biryo binywiinywi byalekha khutsya aleeyi ta. Lwanyuma khanywiinywi khatweela khareera shishambaaso. Khaloma khari,  "Uyo unyala khupamburukha weyiinga mu ngaaki khufuurayo,  niye unyala khuuba umuyiinga weefwe." Byayookesela atweela biri,  "E e e! Nisho! Byenyukhilamo byaapamburukha khukhwiyiinga mu ngaaki,  byeyiinga khukhwoola mu ngaaki mubweene."
P5	Lidubu lyapamburukhila khu shifukhu shitweela lyabirisakho tsinjiinji tsitsifuura buleeyi mu shibala shoosi. Ikhosi niyo yapamburukhila bifukhu bibili yoola mu shifwo shibuusi shishiili angaaki e tsinjiinji. Ne ingosy niyo yeyiinga mu ngaaki khuumala bifukhu bitaru,  nga siiwolakho ta,  yaatsya nga ilola kwe nyaanga.
P6	Nga ili mu ngaaki iyo,  binywiinywi bibiramile byaawulila nga Ingosya ikukuula iri,  "Ise niye ufuura khukhwiyiinga-a-a! Ari ise niye umuyiinga!"
P7	Ne angaakikho khuukifuura niye,  Ingosya yawulila khakono khakyeekhe khari nga khaloma khari,  "Tinki,  Tinki! Ise niye ufuura khuuba angaaki! Ise niye umuyiinga! Khanywiinywi khano khaaba Nakholo,  nga nikho khakhafuurayo bukyeekhe mu nibyo byoosi. Nikho khewaamba busa khu lyooya lye lutaaha lwe kamaani lwe ngosya,  nga ni yaba ilikho ipamburukha yiyiinga mu ngaaki."
P8	Ingosya yelamo iri,  "Iwe s'unyala waafuura ise luundi ta."Iryo yeloosela khukhwiiyiingila ilala mu ngaaki naabikho. Yaapamburukha yeyiinga yaaba nga sishinyalisa luundi ta. Kila ilaangilila iri,  "Ise niye uuli angaaki khufuura binywiinywi bibiindi byoosi. Ari ise niye umuyiinga weenywe!"
P9	Ne khukhwaamila mu lutaaha lwayo,  mwasookhamo khanywiinywi khakyeekhe tsana. Khaaloma khari,  "Tinki,  tinki!Tinki,  tinki! Ise ufuurayo bukyeekhe,  Iseese niye umuyiinga weenywe!" Ne Ingosya yaaba nga yaluwile naabi nga shinyala ni khuupamburukha luundi ta.
P10	Ingosya yewuta aasi mbola busa,  nga khanywiinywi tsana khashiili mu lutaaha lwayo. Binywiinywi bibiramile byaba Nakholo buubi naabi. Biryo byaaliindilila busa biri nga khakoboole,  bakhafurakekho kamooya kaakho koosi.
P11	Ne Nakholo mu bukyeekhe bwakho ni khaabona nga binywinywi byashe byakhalaale naabi,  khewuta khaatsya khekhupa mwilowo lilyaba lye ndemu.
P12	Biryo binywiinywi bibiramile byaalakila tsikhiikhi biri,  "Iwe nga n'uuli uwe tsimoni tsimboofu,  waakha khuurama ano nga waliindile lilowo lino ukhawaambilise nga kharura ibulafu." Tsikhiikhi wekhala iburaangisi we lilowo waaliinda.
P13	Ne wekhuuba abe inyaanga yaabilile buulayi,  tsikhiikhi waarakikha khuwuungukhila. Khanywiinywi khakyeekhe tsana Nakholo,  khesheenga ibulafu,  khabona nga tsikhiikhi ali khuukona,  Khafubutukha kharura khaatsya.
P14	Tsikhiikhi kwaswaala luukali,  lwekhuuba kwaba khwalekhile khwanywiinywi khafwiiti akho khuutitukha. Ari akhaweentsa mu shilo mwonyene. Khu mbuka iye kumuusi,  tsikhiikhi eela mu khukona mwonyene,  nga binywiinywi bibiindi sibimubonakho ta.

images:

illustrations/pages/306.png
illustrations/pages/292.png
illustrations/pages/295.png
illustrations/pages/293.png
illustrations/pages/294.png
illustrations/pages/296.png
illustrations/pages/297.png
illustrations/pages/299.png
illustrations/pages/300.png
illustrations/pages/301.png
illustrations/pages/302.png
illustrations/pages/303.png
illustrations/pages/305.png
illustrations/pages/304.png
illustrations/pages/307.png

translations:

Afrikaans (Translation)	Die Koning Van Die Voëls	id=10815
Afrikaans (Translation)	Koning Van Die Voëls	id=20077
Chinyanja (Translation)	Mfumu Ya Mbalame	id=15710
ChiTonga (Translation)	Mwami Wabayuni	id=15709
ChiTonga (Translation)	Mwami Wabayuni	id=18648
CiNyanja (Translation)	Mfumu Yambalame	id=18667
Dhopadhola (Translation)	Kere Pa Winyin	id=15763
English (Original)	King of the Birds	id=920
English (Adaptation)	The Clever Little Bird	id=5397
French (Translation)	Le Roi Des Oiseaux	id=12680
IciBemba (Translation)	Imfumu Yafyuuni	id=18687
isiXhosa (Translation)	Uncede Inkosi Yeentaka	id=17575
isiZulu (Translation)	Inkosi Yezinyoni	id=12645
isiZulu (Adaptation)	Ungcede Inkosi Yezinyoni	id=13601
Kikamba (Translation)	Musumbi Wa Nyunyi	id=3123
Kiswahili (Translation)	Mfalme Wa Ndege	id=3116
Lugbarati (Translation)	Opi Aria Yi Ni	id=3121
Lugwere (Translation)	Kabaka We Nyonyi	id=16552
Lumasaaba (Translation)	Umuyiinga We Binywiinywi	id=3117
Lunyole (Translation)	Habaha W’Enyuni	id=3119
Maa (Translation)	Olkínkí Le Oó Imotónyi	id=7206
Oluwanga (Translation)	Omwami Wa Amayoni	id=3120
Portuguese (Translation)	Rei Das Aves	id=16660
Sepedi (Translation)	Kgoši Ya Dinonyana	id=18160
Sesotho (South Africa) (Translation)	Morena Wa Dinonyana	id=20036
Setswana (Translation)	Kgosi Ya Dinonyane	id=15043
SiLozi (Translation)	Mulena Walinyunywani	id=18730
Tshivenda (Translation)	Khosi Ya Zwiṋoni	id=18183
Xitsonga (Translation)	Hosinkulu Ya Swinyenyana	id=18871
